# Page 1
विभागाच्या अधिपत्याखालील क्षेत्रिय कार्यालयातील गट-ड कर्मचाऱ्यांना शालेय शिक्षण विभागाच्या एका आस्थापनेवरुन दुसऱ्या आस्थापनेवर कायमस्वरुपी समावेशन करण्याबाबतचे धोरण.
महाराष्ट्र शासन
शालेय शिक्षण व क्रीडा विभाग
शासन निर्णय क्रमांक-बदली-२०२०/प्र.क्र.६२/२०/प्रशा-५
मादाम कामा मार्ग, हुतात्मा राजगुरु चौक,
मंत्रालय, मुंबई -४०० ०३२
दिनांक : २२ डिसेंबर, २०२१.
संदर्भ : सामान्य प्रशासन विभाग, शासन निर्णय क्रमांक- एसआरव्ही २०१६/प्र.क्र.५०९/कार्या.१२, दिनांक १५ मे, २०१९.
प्रस्तावना : शालेय शिक्षण विभागाच्या अधिपत्याखालील क्षेत्रिय कार्यालयातील गट-ड कर्मचाऱ्यांचे आंतरविभागीय बदलीकरिता विनंती अर्ज तसेच प्रस्ताव शासनास प्राप्त होत आहेत. तथापि, सामान्य प्रशासन विभागाच्या संदर्भाधीन शासन निर्णयान्वये गट-ड मधील कर्मचारी वगळता केवळ गट-क मधील कर्मचाऱ्यांसाठी विनंतीनुसार संवर्गाअंतर्गत एका नियुक्ती प्राधिकाऱ्याच्या आस्थापनेवरुन दुसऱ्या नियुक्ती प्राधिकाऱ्यांच्या आस्थापनेवर कायमस्वरुपी समावेशन अनुज्ञेय करण्यात आले आहे.
यासंदर्भात गट-ड कर्मचाऱ्यांच्या बाबतीत कायमस्वरुपी समावेशनाच्या धोरणाबाबत सामान्य प्रशासन विभागाकडे विचारणा करण्यात आली असता, प्रशासकीय विभागाने त्यांच्या स्तरावर उचित निर्णय घेण्याबाबत सामान्य प्रशासन विभागाने कळविले आहे. सबब, विभागाच्या अधिपत्याखालील क्षेत्रिय कार्यालयातील गट-ड कर्मचाऱ्यांची आंतरविभागीय बदलीचे धोरण निश्चित करण्याची बाब शासनाच्या विचाराधीन होती यासंदर्भात शासन मान्यतेने पुढीलप्रमाणे निर्णय घेण्यात येत आहे.
शासन निर्णय :
या विभागाच्या अधिपत्याखालील आयुक्त शिक्षण कार्यालय व त्यांच्या अधिपत्याखालील क्षेत्रीय कार्यालयातील गट-ड कर्मचाऱ्यांना शालेय शिक्षण विभागाच्या एका आस्थापनेवरुन दुसऱ्या आस्थापनेवर कायमस्वरुपी समावेशन करण्याचे अधिकार आयुक्त (शिक्षण), महाराष्ट्र राज्य, पुणे यांना प्रदान करण्यात येत आहेत.
२. कायमस्वरुपी समावेशनासाठी अटी व शर्ती पुढीलप्रमाणे राहतील : १) विनंतीवरुन कायमस्वरुपी समावेशन हा संबंधित कर्मचाऱ्यांचा हक्क नाही.
प्रशासनाचे हित, सार्वजनिक सेवेचे हित विचारात घेऊन, संबंधित कर्मचाऱ्यांच्या विनंतीवरुन त्यांचे अन्य कार्यालयात कायमस्वरुपी समावेशन करण्यास परवानगी/मंजूरी दयावी किंवा कसे
# Page 2
शासन निर्णय क्रमांकः बदली-२०२०/प्र.क्र.६२/२०/प्रशा-५
याचा आणि कायमस्वरुपी समावेशनाव्दारे संबंधित कर्मचाऱ्यास त्यांच्या कार्यालयात घ्यावे किंवा कसे याचा निर्णय घेण्याचा पूर्ण अधिकार संबंधित नियुक्ती प्राधिकाऱ्यांना राहील.
२) संबंधित कर्मचारी ज्या कार्यालयात कार्यरत असेल, त्या कार्यालयातील त्याच्या नियुक्ती प्राधिकाऱ्यांची, त्याचे अन्य कार्यालयात कायमस्वरुपी समावेशन करण्यास, तत्वत: मान्यता मिळणे आवश्यक राहील. तसेच, ज्या शासकीय कार्यालयात कायमस्वरुपी समावेशन करण्याची विनंती केली आहे, त्या कार्यालयाच्या नियुक्ती प्राधिकाऱ्यांनी या संदर्भात ना-हरकत प्रमाणपत्र देणे आवश्यक राहील.
३) संबधित कर्मचाऱ्याची नियुक्ती सामाजिक आरक्षणानुसार ज्या प्रवर्गातील (उदा. खुला, अनुसूचित जाती, अनुसूचित जमाती इ.) आहे, त्याच प्रवर्गाचे रिक्त पद उपलब्ध असणे आवश्यक आहे. ज्या प्रवर्गातून नियुक्ती झाली आहे, तो प्रवर्ग बदलून अन्य प्रवर्गाच्या पदावर कायमस्वरुपी समावेशन अनुज्ञेय राहणार नाही.
४) ज्या पदावर कायमस्वरुपी समावेशन करण्याची विनंती केली आहे, त्या पदाच्या सेवाप्रवेश नियमातील अर्हता धारण करणे आवश्यक राहील.
५) संबंधित कर्मचाऱ्याचे कायमस्वरुपी समावेशनाचे आदेश निर्गमित झाल्यानंतर त्याने तात्काळ समावेशनाच्या ठिकाणी रुजू होणे आवश्यक राहील. त्यासाठी नियमानुसार पदग्रहण अवधी अनुज्ञेय होईल. मात्र, बदली अनुदान, प्रवास भत्ता वा तदनुषंगिक लाभ अनुज्ञेय होणार नाही.
६) संबंधित कर्मचाऱ्याचे कायमस्वरुपी समावेशनाचे आदेश निर्गमित झाल्यानंतर, त्याचा मूळ कार्यालयातील पदावरील धारणाधिकार राहणार नाही. तसेच, मूळ कार्यालयातून किंवा विभागातून स्वत:च्या विनंतीनुसार दुसऱ्या कार्यालयात किंवा विभागात कायमस्वरुपी समावेशन झाल्यानंतर, पुन्हा मूळ कार्यालयात किंवा विभागात परत येण्याची विनंती मान्य करता येणार नाही. तसेच, समावेशनानंतरच्या कार्यालयात नोकर कपात कार्यान्वित झाली तर वित्त विभागाच्या तत्कालीन मार्गदर्शक सूचनांनुसार कार्यवाही करण्यात येईल.
७) संबंधित कर्मचाऱ्याचे कायमस्वरुपी समावेशन झाल्यानंतर, समावेशनाच्या पदावरील ज्येष्ठता तो त्या पदावर रुजू झाल्याच्या दिनांकास निश्चित होईल. त्याला मूळ कार्यालयातील पदाच्या ज्येष्ठतेचे कोणतेही लाभ अनुज्ञेय राहणार नाहीत. संबंधित कर्मचारी, समावेशनाच्या कार्यालयातील त्याच्या अगोदरच नियुक्त केलेल्या कर्मचाऱ्यांना कनिष्ठ समजण्यात यावा.
तसेच, पूर्वीच्या सेवेचा लाभ, वेतननिश्चिती, रजा याकरीता वित्त विभागाच्या संबंधित नियमातील तरतूदी अनुज्ञेय होतील.
८) या शासन निर्णयात विहित केलेल्या सर्व अटी मान्य असल्याचे संबंधित कर्मचाऱ्यांकडून लेखी स्वरुपात बंधपत्र घेणे आवश्यक राहील.
३. हा शासन निर्णय, सामान्य प्रशासन विभागाच्या अनौपचारिक संदर्भ क्र. ८४४/का.१२, दि.१८/१२/२०२० अनुसरुन प्राप्त अभिप्रायाच्या अनुषंगाने निर्गमित करण्यात येत आहे.
पृष्ठ ३ पैकी २
# Page 3
शासन निर्णय क्रमांकः बदली-२०२०/प्र.क्र.६२/२०/प्रशा-५