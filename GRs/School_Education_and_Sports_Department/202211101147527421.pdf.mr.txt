# Page 1
शालेय शिक्षण व क्रीडा विभागाच्या आस्थापनेवर महाराष्ट्र शिक्षण सेवा, गट-ब (प्रशासन शाखा) मधील उपशिक्षणाधिकारी व तत्सम संवर्गात ४ अधिसंख्य पदे निर्माण करणेबाबत..
महाराष्ट्र शासन
शालेय शिक्षण व क्रीडा विभाग
शासन निर्णय क्रमांकः इएसटी-३९२२/प्र.क्र.२४०/प्रशा-२
मादाम कामा मार्ग, हुतात्मा राजगुरु चौक
मंत्रालय विस्तार भवन, मुंबई ३२
तारीख: १० नोव्हेंबर, २०२२
वाचा : १. महाराष्ट्र अधिसंख्य पदांची निर्मिती व निवड केलेल्या उमेदवारांची नियुक्ती अधिनियम, २०२२ २. सामान्य प्रशासन विभाग, शासन निर्णय क्रमांक बीसीसी-११२२/प्र.क्र.१२८/१६-ब, दिनांक २१.०९.२०२२ प्रस्तावना : महाराष्ट्र लोकसेवा आयोगाकडून, जिल्हा निवड समित्यांकडून आणि शासनासाठी, शासकीय विभागांसाठी आणि त्यांच्या दुय्यम कार्यालयांसाठी किंवा प्राधिकरणांसाठी उमेदवारांची निवड करण्यास सक्षम असणाऱ्या इतर निवड प्राधिकरणांकडून, स्पर्धात्मक निवड प्रक्रियेमार्फत शैक्षणिक व सामाजिकदृष्ट्या मागास वर्ग (ESBC) व सामाजिक व शैक्षणिकदृष्ट्या मागास वर्गाच्या (SEBC) उमदेवारांसह अनुसूचित जाती, अनुसूचित जमाती, विमुक्त जाती, भटक्या जमाती-ब, भटक्या जमाती-क, भटक्या जमाती-ड, विशेष मागास प्रवर्ग, इतर मागास वर्ग व आर्थिकदृष्ट्या दुर्बल घटक अशा सर्व प्रवर्गातील उमेदवारांची लोकसेवांमध्ये व पदांवर थेट भरती करण्यात आली. उक्त प्रवर्गातील अनेक उमेदवारांना, स्पर्धा परीक्षांमधील त्यांच्या गुणवत्तेनुसार, नियुक्त्या देण्यात आल्या.
मा. उच्च न्यायालय, यांच्या दि. २७ जून, २०१९ च्या न्यायनिर्णयानंतर मा. सर्वोच्च न्यायालयाने दि. ०९.०९.२०२० रोजी दिलेल्या स्थगिती आदेशापर्यंत सामाजिक व शैक्षणिकदृष्ट्या मागास वर्गाच्या उमेदवारांना लोकसेवामध्ये दिलेल्या नियुक्त्यांना मा. सर्वोच्च न्यायालयाच्या आदेशाव्दारे संरक्षण देण्यात आले. तथापि, यथोचित प्रक्रियेचे अनुसरण करून संबंधित निवड प्राधिकरणांनी दि. ०९ सप्टेंबर, २०२० पुर्वी अनुसूचित जाती, अनुसूचित जमाती, विमुक्त जाती (अ), भटक्या जमाती-ब, भटक्या जमाती-क, भटक्या जमाती-ड, विशेष मागास प्रवर्ग, इतर मागास वर्ग, सामाजिक व शैक्षणिकदृष्ट्या मागास वर्ग (SEBC) व आर्थिकदृष्ट्या दुर्बल घटकाच्या (EWS) काही उमेदवारांची निवड केली होती. परंतु, निवड झालेल्या उक्त प्रवर्गातील उमेदवारांना राज्यातील कोविड-१९ सार्वत्रिक साथरोग व टाळेबंदी यामुळे नियुक्तीपत्रे देणे शक्य झाले नाही.
मा. सर्वोच्च न्यायालयाच्या न्यायनिर्णयानंतर, संबंधित निवड प्राधिकरणांव्दारे मूळ निवड याद्या सुधारित करण्यात आल्या होत्या. मूळ निवड याद्यांची सुधारणा केल्यामुळे जे उमेदवार मूळ निवड याद्यांच्या तळस्थानी होते असे उक्त प्रवर्गातील उमेदवार सुधारीत निवड याद्यांमध्ये येऊ शकले नाहीत आणि म्हणून ते शासन सेवेमधील नियुक्त्यांपासून वंचित राहिले आहेत. अशा नियुक्तीपासून वंचित राहिलेल्या उमेदवारांसाठी अधिसंख्य पदे निर्माण करुन त्यांना नियुक्ती देण्यासाठी विधिमंडळात विधेयक मांडण्याचा निर्णय मंत्रीमंडळाने स्वाधिकारात घेतला आहे.
त्याप्रमाणे महाराष्ट्र विधानमंडळाने “महाराष्ट्र अधिसंख्य पदांची निर्मिती व निवड केलेल्या उमेदवारांची नियुक्ती अधिनियम, २०२२” पारित केलेला आहे. उक्त अधिनियमाच्या कलम ३ अन्वये
# Page 2
शासन निर्णय क्रमांकः इएसटी-३९२२/प्र.क्र.२४०/प्रशा-२
उपरोक्त उमेदवारांसाठी अधिसंख्य पदे निर्माण करण्याची तरतूद केलेली आहे, व अधिनियम परिशिष्टामध्ये नमूद केलेली विभागवार व संवर्गनिहाय पदांवर संबंधित सक्षम प्राधिकरणाने नियुक्ती देण्याची तरतूद केली आहे. “महाराष्ट्र अधिसंख्य पदांची निर्मिती व व निवड केलेल्या उमेदवारांची नियुक्ती अधिनियम, २०२२” मधील कलम ४ (४) अन्वये सामान्य प्रशासन विभागाच्या दिनांक २१.०९.२०२२ रोजीच्या शासन निर्णयान्वये सविस्तर सूचना निर्गमित करण्यात आल्या आहेत.
त्यानुसार शालेय शिक्षण विभागाच्या आस्थापनेवर महाराष्ट्र शिक्षण सेवा गट-ब ( प्रशासन शाखा ) उपशिक्षणाधिकारी व तत्सम संवर्गात अधिसंख्य पद निर्माण करण्याची बाब शासनाच्या विचाराधीन होती.
शासन निर्णय : “महाराष्ट्र अधिसंख्य पदांची निर्मिती व निवड केलेल्या उमेदवारांची नियुक्ती अधिनियम, २०२२" सोबतच्या अनुसूची मध्ये शालेय शिक्षण विभागाच्या अखत्यारीतील उपशिक्षणाधिकारी व तत्सम संवर्गासाठीच्या ४ उमेदवारांचा समावेश आहे. सामान्य प्रशासन विभागाच्या दि. २१.०९.२०२२ रोजीच्या शासन निर्णयातील मार्गदर्शक सूचनानुसार शालेय शिक्षण व क्रीडा विभागाच्या आस्थापनेवर महाराष्ट्र शिक्षण सेवा गट-ब ( प्रशासन शाखा ) मधील उपशिक्षणाधिकारी व तत्सम संवर्गात ४ अधिसंख्य पदे निर्माण करण्यात येत आहेत.
२. उपशिक्षणाधिकारी व तत्सम, गट ब संवर्गातील सदर ४ अधिसंख्य पदांच्या वेतनावर येणारा खर्च या विभागाच्या “मागणी क्र. ई- २, २२०२ सर्वसाधारण शिक्षण - ०१ - प्राथमिक शिक्षण, १०४ निरीक्षण (००) (०१) प्राथमिक शाळांची तपासणी, अनिवार्य २२०२००२१ ” या लेखाशिर्षाखाली मंजूर अनुदानातून भागविण्यात यावा.
३. महाराष्ट्र लोकसेवा आयोगाकडून सदर निवड प्रक्रियेत बाधित झालेल्या (राज्य सेवा परीक्षा २०१९) ४ उमेदवारांची नावे प्राप्त झाल्यानंतर सदर उमेदवारांना महाराष्ट्र शिक्षण सेवा गट-ब (प्रशासन शाखा) मधील उपशिक्षणाधिकारी व तत्सम पदावर प्रचलित नियमानुसार नियुक्ती देण्यात येईल.
४. सदर शासन निर्णय, महाराष्ट्र शासन महाराष्ट्र अधिसंख्य पदांची निर्मिती व निवड केलेल्या उमेदवारांची नियुक्ती अधिनियम, २०२२ ला अनुलक्षून सामान्य प्रशासन विभागाने निर्गमित केलेल्या दिनांक २१.०९.२०२२ रोजीच्या शासन निर्णयातील सूचनांनुसार निर्गमित करण्यात येत आहे.
# Page 3