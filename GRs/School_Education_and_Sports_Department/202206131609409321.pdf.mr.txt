# Page 1
सचिव, शालेय शिक्षण व क्रीडा विभाग, यांचे दालन व त्यांच्या कार्यालयाच्या नूतनीकरणासाठी येणाऱ्या खर्चाच्या अंदाजपत्रकास प्रशासकीय मान्यता देण्याबाबत.
महाराष्ट्र शासन
शालेय शिक्षण व क्रीडा विभाग,
शासन निर्णय क्रमांक : नूतनी-२०२२/प्र.क्र.६/नोंदणी शाखा
मंत्रालय (विस्तार), दालन क्र.४२१,
मादाम कामा मार्ग, हुतात्मा राजगुरू चौक,
मंत्रालय, मुंबई - ४०० ०३२.
दिनांक : १३ जून, २०२२
वाचा :- १. कार्यकारी अभियंता, इलाखा शहर विभाग, सार्वजनिक बांधकाम विभाग, मुंबई यांचे पत्र क्रमांक : इशवि/प्रशा/द./५१११, दिनांक १२.०५.२०२२
२. कार्यकारी अभियंता (विद्युत), दक्षिण मुंबई विद्युत विभाग, सार्वजनिक बांधकाम विभाग, मुंबई यांचे पत्र क्रमांक : काअ/दमुंविवि/स्वीस/२०३७/२०२२, दिनांक ३०.०५.२०२२ शासन निर्णय :
शालेय शिक्षण व क्रीडा विभागाच्या सचिवांचे दालन व त्यांचे कार्यालय मंत्रालय विस्तारीत इमारतीमध्ये चौथ्या मजल्यावर दालन क्रमांक ४२४ येथे असून, सदर दालनामधील लाद्या तुटल्या असून, फर्निचर जुने झाले आहे. तसेच स्वीय सहायक व लिपिक टंकलेखक हे अत्यंत दाटीवाटीने बसत असल्याने, त्यांच्या बसण्यासाठी व्यवस्था व फर्निचर नव्याने करण्याची आवश्यकता आहे.
सबब, सदर जागेचे नूतनीकरण करण्याकरिता स्थापत्य कामे व फर्निचर इत्यादी कामासाठी, कार्यकारी अभियंता, इलाखा शहर विभाग, सार्वजनिक बांधकाम विभाग, मुंबई यांनी तयार केलेला सचिव, शालेय शिक्षण व क्रीडा विभाग, यांचे दालन व त्यांच्या कार्यालयीन कर्मचाऱ्यांच्या बसण्याच्या आसन व्यवस्थेसाठी रू.२८,२१,६४९/- (अक्षरी रूपये अठ्ठावीस लाख एकवीस हजार सहाशे एकोणपन्नास फक्त) एवढ्या खर्चाचे अंदाजपत्रक तसेच त्याअनुषंगाने करण्यात येणाऱ्या विद्युतीकरण व नवीन वातानुकुलीत यंत्र खरेदीसाठी येणाऱ्या रू.७,७७,२६१/- (अक्षरी रूपये सात लाख सत्त्याहत्तर हजार दोनशे एकसष्ठ फक्त) खर्चाचे प्रस्ताव सादर केले आहेत.
२. या शासन निर्णयान्वये, मंत्रालय विस्तार इमारतीमधील सचिव (शालेय शिक्षण व क्रीडा विभाग) व कार्यालयास वाटप करण्यात आलेले दालन क्रमांक ४२४ (विस्तार इमारत) या दालनाचे नूतनीकरण करण्यासाठी स्थापत्य काम व फर्निचरसाठी येणारा खर्च रू. २८,२१,६४९ /- (अक्षरी रूपये अठ्ठावीस लाख़ एकवीस हजार सहाशे एकोणपन्नास फक्त) इतक्या रकमेस आणि वातानुकूलीत यंत्रासह विद्युतीकरणासाठी येणारा खर्च रू.७,७७,२६१/- (अक्षरी रूपये सात लाख सत्त्याहत्तह हजार दोनशे एकसष्ठ फक्त) अशा एकूण रु. ३५,९८,९१०/- (अक्षरी रुपये पस्तीस लाख अठ्ठयाण्णव हजार नऊशे दहा फक्त) इतक्या रकमेस प्रशासकीय मान्यता देण्यात येत आहे.
# Page 2
शासन निर्णय क्रमांकः नूतनी-२०२२/प्र.क्र.६/नोंदणी शाखा
३. या प्रयोजनार्थ येणारा खर्च “ मागणी क्रमांक ई-४, ४२०२, शिक्षण, क्रीडा, कला व संस्कृती यावरील भांडवली खर्च, (०१) सर्वसाधारण शिक्षण, २०२ माध्यमिक शिक्षण, (००) (०४), शिक्षण उपसंचालक व शिक्षण विभागाच्या कार्यालय इमारतीचे बांधकाम, ४२०२६२२८ " या लेखाशीर्षाखाली सन २०२२-२३ या वित्तीय वर्षामध्ये उपलब्ध असलेल्या अर्थसंकल्पिय तरतूदीतून खर्ची टाकण्यात यावा.
४. शासन निर्णय, वित्त विभाग, क्रमांक विअप्र-२०१३/प्र.क्र.३० / २०१३ / विनिमय, भाग-२ दिनांक १७ एप्रिल, २०१५ अन्वये वित्तीय अधिकार नियमपुस्तिका १९७८ मधील भाग एक उपविभाग पाच, महाराष्ट्र सार्वजनिक बांधकाम नियम पुस्तिकेतील परिच्छेद क्रमांक १३४ अन्वये प्रशासकीय विभागांना प्रदान करण्यात आलेल्या वित्तीय अधिकारानुसार निर्गमित करण्यात येत आहे.