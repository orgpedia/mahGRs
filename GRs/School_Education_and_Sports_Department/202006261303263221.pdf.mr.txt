# Page 1
कोरोना Lockdown शिथिल झाल्यानंतर राज्यातील शाळांमध्ये शिक्षकांच्या उपस्थितीबाबत मार्गदर्शक सूचना
महाराष्ट्र शासन
शालेय शिक्षण व क्रीडा विभाग
शासन परिपत्रक क्र. संकीर्ण-२०२०/प्र.क्र.८६/एसडी-६
मादाम कामा मार्ग, हुतात्मा राजगुरू चौक,
मंत्रालय, मुंबई - ४०० ०३२
दि. २४ जून २०२०
वाचा : १. केंद्र शासनाचे गृह मंत्रालयाचे आदेश, क्र.MHA No ४०-३/२०२० DM-I(A), दि. ३०.०५.२०२० २. महसूल व वन विभागाचे आपत्ती व्यवस्थापन आदेश क्र. DMU-२०२०/CR-९२-I/DSM दि.३१.०५.२०२० ३. मा. मुख्यमंत्री यांची दि. ३१ मे २०२० ची व्हिडीओ कॉन्फरन्स ४. शासन पत्र, शालेय शिक्षण व क्रीडा विभाग, क्र. संकीर्ण २०११/(१४३/११)/प्राशि-५, दि. ३०.०५.२०११ ५. शासन परिपत्रक शालेय शिक्षण व क्रीडा विभाग, क्र. संकीर्ण-२०२०/प्र.क्र.८६/एसडी-६, दि. १५.०६.२०२०
प्रस्तावना : राज्यात कोराना (कोविड-१९) विषाणूच्या प्रादूर्भावामुळे विपरीत परिस्थिती निर्माण झाली आहे. अशा परिस्थितीमध्ये शिक्षण व शैक्षणिक वर्ष वेळेवर सुरू करण्याचा निर्णय शासनाने घेतला आहे. सन २०२०-२१ हे शैक्षणिक वर्ष सुरु करण्याबाबत दि. १५ जून २०२० च्या शासन निर्णयान्वये मार्गदर्शक सूचना देण्यात आलेल्या आहेत. यामध्ये विविध घटकांच्या जबाबदाऱ्या निश्चित केल्या आहेत. सदर शासन निर्णयामधील परिशिष्टामध्ये शाळा पूर्व तयारीच्या पंधरवडयामध्ये कोणती कार्यवाही करावी याबाबत सुचना देण्यात आलेल्या आहेत. यामध्ये अधिक स्पष्टता देण्याची बाब शासनाच्या विचाराधीन होती.
परिपत्रक : १.१ राज्यातील मुंबई, ठाणे, नवी मुंबई, पालघर जिल्हयातील सार्वजनिक वाहतूक व्यवस्था अत्यावश्यक सेवांसाठीच सुरु करण्यात आलेल्या आहेत. त्यामुळे शिक्षकांना शाळेमध्ये उपस्थित राहण्यामध्ये अडचणी निर्माण होऊ शकतील. ही बाब विचारात घेता शिक्षकांसाठी वर्क फ्रॉम होमची सवलत देण्यात येत आहे.
तथापि शाळा सुरू करणेची तयारी व ई लर्निंग बाबत मुख्याध्यापकांनी आठवडयातून दोन दिवस बोलविल्यास उपस्थित रहावे.
१.२ महिला शिक्षिका, मधुमेह, श्वसनाचे विकार असलेले, रक्त दाब, हृदयविकार इत्यादी सारखे गंभीर आजार असलेले व ५५ वर्षावरील पुरूष शिक्षक यांना शाळेमध्ये न बोलविता त्यांना प्रत्यक्ष शाळा सुरु होण्याच्या कालावधीपर्यंत तात्पुरत्या स्वरुपात वर्क फ्रॉम होम ची सवलत देण्यात येत आहे.
१.३ तसेच यापैकी ज्या शिक्षकांची शाळेमध्ये उपस्थिती अत्यावश्यक असेल अशा शिक्षकांना शाळेमध्ये बोलविण्याबाबत संबंधित मुख्याध्यापकांनी / शाळा व्यवस्थापन समितीने परिस्थितीनुरुप निर्णय घ्यावा. अशा शिक्षकांना शक्यतो आठवडयामध्ये एक किंवा दोन दिवसापेक्षा जास्त वेळा बोलवू नये तसेच एकाच दिवशी सर्व शिक्षकांना शाळेत बोलावू नये.
१.४ ज्या शिक्षकांच्या सेवा कोविड आजारासंबंधित कामकाजासाठी अधिग्रहीत करण्यात आलेल्या आहेत त्यांना कार्यमुक्त करण्याबाबत संबंधित शिक्षणाधिकारी यांनी स्थानिक प्रशासनाशी संपर्क साधून कार्यमुक्त
# Page 2
शासन परिपत्रक क्रमांकः संकीर्ण-२०२०/प्र.क्र.८६/एसडी-६
करण्याची कार्यवाही करावी. अन्य आस्थापनेवर समायोजित सरप्लस शिक्षकांनाही मूळ शाळेत बोलावून ऑनलाईन शिक्षण प्रक्रियेत त्यांचा उपयोग करून घ्यावा.
१.५ ज्या ठिकाणी शाळा क्वारंटाईनसाठी प्रशासनाने ताब्यात घेतल्या असतील त्या ठिकाणी शाळा मुख्याध्यापकांच्या ताब्यात येईपर्यंत कोणत्याही शिक्षकांना शाळेत बोलावू नये.
२. स्थानिक प्रशासनाच्या संमती शिवाय शिक्षण विभागातील क्षेत्रिय अधिकाऱ्यांनी शाळा सुरु करणेबाबत, शिक्षक उपस्थितीबाबत कोणतेही निर्देश देवू नयेत.
३. परिस्थितीनुरूप बदलत्या अध्ययन अध्यापन पध्दतींचा वापर करण्यासाठी शिक्षकांचे सक्षमीकरण करण्यासाठी राज्य शैक्षणिक सेशोधन व प्रशिक्षण परिषद महाराष्ट्र, पुणे व संबंधित जिल्हयाच्या जिल्हा शिक्षण व प्रशिक्षण संस्था यांनी शिक्षकांचे ऑनलाईन प्रशिक्षणाचे नियोजन करावे.