# Page 1
दि साऊथ इंडियन असोसिएशन, कल्याण, जि. ठाणे संचलित श्री वाणी विद्याशाळा हायस्कूल, श्री वाणी विद्यालय मार्ग, रामबाग, गल्ली क्र.५, कल्याण (प.), जि. ठाणे शाळेचे, कल्याण डोंबिवली महानगरपालिका, बी वॉर्ड कार्यालयासमोर, खडकपाडा, कल्याण (प.), जि. ठाणे येथे केलेल्या स्थलांतरास कार्योत्तर मान्यतेबाबत.
महाराष्ट्र शासन
शालेय शिक्षण व क्रीडा विभाग
शासन निर्णय क्रमांकः प्राशास्थ ३२१७/प्र.क्र.२६३/एसएम-१
मादाम कामा रोड, हुतात्मा राजगुरू चौक,
मंत्रालय, मुंबई - ४०० ०३२
दिनांक : १ ऑक्टोबर, २०१८
वाचा : शालेय शिक्षण व क्रीडा विभाग, शासन निर्णय क्रमांकः माशास्थ २०१२/(५९/१२)माशि - २, दिनांक ३१ जुलै, २०१३.
संदर्भ : विभागीय शिक्षण उपसंचालक, मुंबई यांचे क्र. शिउसं/प्राथ-४/ स्थलांतर/३१/२०१६-१७/८२९-३१, दिनांक २४ मे, २०१७ चे पत्र
प्रस्तावना : दि साऊथ इंडियन असोसिएशन, कल्याण, जि. ठाणे संचलित श्री वाणी विद्याशाळा हायस्कूल, श्री वाणी विद्यालय मार्ग, रामबाग, गल्ली क्र.५, कल्याण (प.), जि. ठाणे या इंग्रजी माध्यमाच्या उच्च प्राथमिक व माध्यमिक शाळेचे, कल्याण डोंबिवली महानगरपालिका, बी वॉर्ड कार्यालयासमोर, खडकपाडा, कल्याण (प.), जि.ठाणे येथे केलेल्या स्थलांतरास कार्योत्तर मान्यता प्रदान करण्याचा संदर्भाधीन पत्रान्वये प्राप्त झालेला प्रस्ताव शासनाच्या विचाराधीन होता.
शासन निर्णय : सदर शाळेचे जीर्ण, धोकादायक व अपुऱ्या इमारतीतून संस्थेच्या स्व:मालकीच्या प्रशस्त इमारतीत केलेल्या स्थलांतरास खाली नमूद अटी व शर्तीवर मान्यता देण्याचा निर्णय शासनाने घेतला आहे. : (१) स्थलांतरीत शाळेची, किमान पटसंख्येची अट कोणत्याही कारणास्तव शिथिल केली जाणार नाही.
(२) स्थलांतरापूर्वीच्या सर्व विद्यार्थ्यांचे स्थलांतराच्या ठिकाणी अथवा जवळच्या माध्यमिक शाळेत समायोजन केले आहे व याबाबत पालकांची कोणतीही तक्रार/ आक्षेप किंवा न्यायालयीन प्रकरण नाही याबाबत शिक्षणाधिकारी (प्राथमिक/माध्यमिक), जिल्हा परिषद, ठाणे यांनी खात्री करणे आवश्यक राहील.
(३) स्थलांतरास सर्व शिक्षक/ शिक्षकेतर कर्मचारी यांची सहमती असावी. तसेच सर्व पात्रताधारक शिक्षक व शिक्षकेतर कर्मचारी यांना स्थलांतरित ठिकाणी सामावून घेण्यात आले आहे व त्यांच्या सेवाशर्तीमध्ये बदल करण्यात येणार नाही याबाबत संस्थेचे अध्यक्ष/ सचिवांचे रू.१००/- च्या स्टॅम्पपेपरवर नोटरी केलेले शपथपत्र घेण्यात यावे.
(४) बालकांचा मोफत व सक्तीच्या शिक्षणाचा अधिकार अधिनियम, २००९ नुसार व शासनाकडून वेळोवेळी देण्यात येणाऱ्या आदेशानुसार, शाळेसाठी पक्की इमारत व सर्व भौतिक सुविधा व शैक्षणिक सुविधा उपलब्ध करून देण्यात येतील, याबाबत संस्थेचे अध्यक्ष/सचिवांचे रू.१००/- च्या स्टॅम्पपेपरवर नोटरी केलेले शपथपत्र घेण्यात यावे.
# Page 2
शासन निर्णय क्रमांकः प्राशास्थ ३२१७/प्र.क्र.२६३/एसएम-१ (५) स्थलांतरीत शाळेच्या बाबतीत मुळ शासन परवानगीच्या व मान्यतेच्या कोणत्याही अटी व शर्तींमध्ये बदल होणार नाही.
(६) सदर इंग्रजी माध्यमाच्या अनुदानित तत्वावरील वर्ग / तुकडयांवर, शासन निर्णय, शालेय शिक्षण व क्रीडा विभाग, दिनांक २८/०८/२०१५ नुसार विहित केलेल्या संच मान्यतेच्या सुधारित निकषानुसार व याबाबत शासनाकडून वेळोवेळी देण्यात येणाऱ्या आदेशांनुसार अनुज्ञेय होणाऱ्या पदांइतके शिक्षक/शिक्षकेतर कर्मचारी शाळेत कार्यरत राहतील व सदर पदांपैकी रिक्त पदे अतिरिक्त कर्मचाऱ्यांमधून समायोजनाने भरण्याबाबत शासनाच्या धोरणानुसार कार्यवाही करणे आवश्यक राहील. तसेच विनाअनुदानित वर्ग/ तुकडया यावर कार्यरत शिक्षक/ शिक्षकेतर कर्मचारी यांचे आर्थिक दायित्व संस्थेवर राहील.
(७) शाळा, शिक्षक/ शिक्षकेतर कर्मचारी, वेतन / वेतनेतर अनुदान, विद्यार्थी इ. बाबत शासनाकडून वेळोवेळी विहित करण्यात येणारे अधिनियम, नियम, शासन निर्णय, आदेश इ. चे पालन करणे संस्थेस बंधनकारक राहील.
(८) सदर शाळेच्या स्थलांतरास परवानगी प्रदान करण्यापूर्वी शाळेचे वर्ग/ तुकडया अनुदानाच्या ज्या तत्वावर होते, त्याच तत्वावर राहतील.
(९) सदरहू स्थलांतरासंदर्भात शासनाकडे अथवा शिक्षण विभागाच्या क्षेत्रिय अधिकाऱ्यांकडे कोणत्याही प्रकारच्या तक्रारी वा आक्षेप आल्यास किंवा स्थलांतरासंदर्भातील अटींचा भंग झाल्याचे निदर्शनास आल्यास स्थलांतर रद्द करण्याचे अधिकार शासनास राहतील.
(१०) भविष्यात शासन मान्यतेशिवाय शाळेचे स्थलांतरण करण्यात येणार नाही, याची संस्थेने दक्षता घेणे आवश्यक राहील.
२. वरील अट क्र.(२), (३) व (४) ची पूर्तता झाल्यावर, विभागीय शिक्षण उपसंचालक, मुंबई विभाग, मुंबई यांनी सदरहू शाळेच्या स्थलांतरास मान्यता देण्याबाबत आवश्यक पुढील कार्यवाही करावी व केलेल्या कार्यवाहीबाबत शासनास अवगत करावे.