# Page 1
राज्यातील खाजगी अनुदानित सैनिकी शाळेतील अतिरिक्त तुकडीमध्ये विद्यार्थ्यांची किमान पटसंख्या निश्चित करणेबाबत.
महाराष्ट्र शासन
शालेय शिक्षण व क्रीडा विभाग
शासन निर्णय क्रमांक : ईसैशा-२०१७/प्र.क्र.३६/एसएम-६,
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२.
दिनांक :- १३ सप्टेंबर, २०१९
वाचा - १) शासन निर्णय, शालेय शिक्षण विभाग, क्रमांक इसैशा १०९५/(२७८/९५)/माशि-८, दिनांक २६ सप्टेंबर, १९९५ २) शासन निर्णय, शालेय शिक्षण विभाग, क्रमांक इसैशा १००१/(१८५/२००१)/माशि-७, दिनांक ५ जुलै, २००२ ३) शासन निर्णय, शालेय शिक्षण विभाग, क्रमांक इसैशा २००६/प्र.क्र.१२३/माशि-७, दिनांक २४ डिसेंबर, २००७
प्रस्तावना :
राज्यात माध्यमिक व उच्च माध्यमिक शिक्षणाच्या स्तरावर सैनिकी शिक्षणाची आवश्यकता विचारात घेऊन प्रत्येक जिल्हयात एक, सैनिकी शिक्षण देणारी शाळा, सक्षम व स्वंयसेवी संस्थांना सन १९९६-९७ पासून उघडण्यास परवानगी देण्याचा निर्णय, शासन निर्णय, दि. २६.०९.१९९५ अन्वये घेतला आहे. अशा सैनिकी शाळेमध्ये प्रत्येक तुकडीमध्ये ४० विद्यार्थ्यांची प्रवेशक्षमता निश्चित करण्यात आली होती. त्यानंतर शासन निर्णय, दिनांक ५.७.२००२ अन्वये प्रत्येक तुकडीमध्ये विद्यार्थ्यांची प्रवेशक्षमता ४० ऐवजी ४५ करण्यात आली आहे.
२. काही सैनिकी शाळांमध्ये ४५ पटसंख्या पूर्ण झाल्यानंतर आणखी विद्यार्थ्यांना प्रवेश दिल्यामुळे अतिरिक्त सर्वसाधारण अथवा अतिरिक्त आदिवासी तुकडी मंजूर करण्यात आली आहे.
सबब सैनिकी शाळेमधील तुकडीतील कमाल पटसंख्या ४५ अशी निश्चित केली असली तरी अशा अतिरिक्त (सर्वसाधारण / आदिवासी ) तुकडीतील किमान पटसंख्या काय असावी याचा निकष निश्चित केलेला नाही. याबाबतचा निकष निश्चित करण्याची बाब शासनाच्या विचाराधीन होती.
शासन निर्णय : राज्यातील खाजगी अनुदानित सैनिकी शाळेतील अतिरिक्त सर्वसाधारण तुकडीमध्ये तसेच अतिरिक्त आदिवासी तुकडीमध्ये विद्यार्थ्यांची किमान पटसंख्या ३० असणे आवश्यक राहील.
याबाबत असे स्पष्ट करण्यात येते की, सैनिकी शाळेतील मूळ तुकडीतील (सर्वसाधारण/आदिवासी) विद्यार्थ्यांची पटसंख्या ४५ पूर्ण झाल्यानंतर प्रवेशीत झालेल्या विद्यार्थ्यांसाठी मंजूर करण्यात आलेल्या / येणा-या अतिरिक्त (सर्वसाधारण / आदिवासी) तुकडीमध्ये किमान पटसंख्या ३० असणे आवश्यक राहील.
# Page 2
शासन निर्णय क्रमांक: ईसैशा-२०१७/प्र.क्र.३६/एसएम-६
२. यापूर्वी शासनाने सैनिकी शाळेमध्ये मान्य केलेल्या अतिरिक्त सर्वसाधारण अथवा अतिरिक्त आदिवासी तुकडीमध्ये किमान पटसंख्येचा सदर निकष पूर्ण होत असल्यास सदर अतिरिक्त सर्वसाधारण / अतिरिक्त आदिवासी तुकडयांबाबत पुढील योग्य ती कार्यवाही करावी.