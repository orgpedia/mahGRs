# Page 1
महाराष्ट्र राज्य माध्यमिक व उच्च माध्यमिक शिक्षण मंडळामार्फत घेण्यात येणारी वर्ष २०२१ ची उच्च माध्यमिक प्रमाणपत्र (इ. १२ वी) परीक्षा रद्द करण्याबाबत.
महराष्ट्र शासन
शालेय शिक्षण व क्रीडा विभाग
शासन निर्णय क्रमांक: - परीक्षा - ०६२१/प्र. क्र. ४६/ एसडी - २
मंत्रालय, विस्तार इमारत, मुंबई - ४०००३२
दिनांक :- ११ जून, २०२१
संदर्भ:-राज्य आपत्ती व्यवस्थापन प्रभाग, मदत व पुनर्वसन यांचे पत्र क्र. आव्यप्र-२०२० / प्र.क्र.९२/ आव्यप्र-१, दि.१०/०६/२०२१
प्रस्तावना: महाराष्ट्र राज्य माध्यमिक व उच्च माध्यमिक शिक्षण मंडळामार्फत उच्च माध्यमिक प्रमाणपत्र
(इ. १२ वी) परीक्षा आयोजित करण्यात येते. सन २०२०-२१ या शैक्षणिक वर्षासाठी सदर परीक्षा माहे जून
२०२१ मध्ये आयोजित करण्याचे प्रस्तावित होते. तथापि, कोव्हिड-१९ च्या प्रादुर्भावामुळे व तद्अनुषंगाने
झालेल्या टाळेबंदीमुळे सन २०२०-२१ या शैक्षणिक वर्षासाठी महाराष्ट्र राज्य माध्यमिक व उच्च माध्यमिक
शिक्षण मंडळामार्फत आयोजित करण्यात येणाऱ्या इ. १२ वी च्या परीक्षेबाबत निर्णय घेण्याची बाब शासनाच्या
विचाराधीन होती.
कोरोना विषाणूची परिस्थिती लक्षात घेता राज्यामध्ये विविध स्तरावर निर्बंध लादण्यात आले. या
परिस्थितीत इयत्ता १२ वी च्या परीक्षेचे आयोजन करण्यासाठी सदर परीक्षेत मोठ्या प्रमाणातील परीक्षार्थी
उपस्थित राहणार असल्याने कोरोना विषाणूचा संसर्ग वाढण्याची शक्यता नाकारता येत नाही. परिक्षार्थीच्या
कुटुंबातील एखादा सदस्य कोरोना बाधित असल्यास त्या परिक्षार्थीने परीक्षेस उपस्थित राहिल्यास त्याच्या
संपर्कात येणाऱ्या परीक्षार्थींनाही संसर्ग होण्याचा धोका निर्माण होवू शकतो. त्यामुळे परिक्षार्थी हे कोरोना
विषाणू प्रादुर्भाव वाढविण्यास (Super Spreader) कारणीभूत ठरू शकतात. त्यामुळे याप्रकारच्या परीक्षा
ज्यामध्ये परीक्षार्थींना प्रत्यक्ष उपस्थित राहावे लागेल, अशा प्रकारच्या परीक्षा टाळणे गरजेचे आहे. त्यासाठी
राज्य आपत्ती व्यवस्थापन प्राधिकरणाने इयत्ता १२ वी च्या परीक्षा रद्द करण्याबाबत निर्णय घेतलेला आहे.
या अनुषंगाने राज्य मंडळामार्फत आयोजित करण्यात येणाऱ्या उच्च माध्यमिक प्रमाणपत्र (इ.१२ वी)
परीक्षेसाठी प्रविष्ठ सर्व विद्यार्थ्यांचे तसेच परीक्षेशी संबंधित सर्व घटकांचे हित लक्षात घेता, शासनाने
पुढीलप्रमाणे निर्णय घेतला आहे:
# Page 2
शासन निर्णय क्रमांक: परीक्षा - ०६२१/प्र.क्र. ४६/ एसडी-२
शासन निर्णय:
सन २०२० - २१ या शैक्षणिक वर्षासाठी महाराष्ट्र राज्य माध्यमिक व उच्च माध्यमिक शिक्षण
मंडळामार्फत आयोजित करण्यात येणारी उच्च माध्यमिक प्रमाणपत्र (इ. १२ वी) परीक्षा विद्यार्थ्यांचे
आरोग्य व सुरक्षिततेचा विचार करता रद्द करण्यात येत आहे. इयत्ता १२ वी च्या परीक्षेसाठी प्रविष्ठ सर्व
विद्यार्थ्यांना कनिष्ठ महाविद्यालय स्तरावर अंतर्गत मूल्यांकनाच्या आधारे उत्तीर्ण करण्यात यावे.
इयत्ता बारावीची परीक्षा रद्द केल्यामुळे, अंतर्गत मूल्यमापनाच्या कार्यपद्धतीबाबत तसेच
गुणपत्रक / प्रमाणपत्र देण्याबाबत स्वतंत्रपणे निर्देश निर्गमित करण्यात येतील.