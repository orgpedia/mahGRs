# Page 1
महाराष्ट्र वैद्यकीय व आरोग्य सेवा गट-अ सेवांतर्गत वैद्यकीय अधिकाऱ्यांसाठी (In Service Medical Officers) पदव्युत्तर पदवी / पदविका अभ्यासक्रम प्रवेश सुधारीत निवड नियमावली.
महाराष्ट्र शासन
सार्वजनिक आरोग्य विभाग
शासन निर्णय क्रमांक: मवैअ-२०१९/प्र.क्र. १६५/सेवा-३
१० वा मजला, संकुल इमारत, गो.ते. रुग्णालय, संकुल इमारत
मंत्रालय, मुंबई - ४०० ००१
दिनांक: १९ मार्च, २०१९
वाचा: १) वैद्यकीय शिक्षण व औषधी द्रव्ये विभाग, शासन निर्णय क्र. एकईडी -१००९/प्र.क्र.२१०/०९/ शिक्षण-२, दि.२०/५/२०१०.
२) वैद्यकीय शिक्षण व औषधी द्रव्ये विभाग, शासन निर्णय क्र. एकईडी -१०१०/प्र.क्र.१८४/१०/ शिक्षण-२, दि.२८/५/२०१०.
३) सार्वजनिक आरोग्य विभाग, शासन निर्णय क्र. मवैअ-१०१०/३९०/प्र.क्र.३६६/सेवा-३, दि.१९/६/२०१०.
४) शासन निर्णय क्रमांक मवैअ - १९१०/४६६/प्र क्र.४११/१०/सेवा- ३, दिनांक ३.५.२०११.
५) सार्वजनिक आरोग्य विभाग, शासन निर्णय क्र. मवैअ-२०१५/प्र.क्र.८५/सेवा-३, दि. १७.०७.२०१५ ६) सार्वजनिक आरोग्य विभाग, शासन निर्णय क्र. मवैअ-१३१६/प्र.क्र.२५०/सेवा-३, दि.२.०७.२०१६ ७) शासन परिपत्रक क्रमांक: मवैअ-१३१६/प्र.क्र.२५० (भाग-२)/सेवा-३ दिनांक २८ नोव्हेंबर, २०१६.
८) सार्वजनिक आरोग्य विभाग, शासन निर्णय क्र. मवैअ-२०१७/प्र.क्र.८५/सेवा-३, दि. २४.११.२०१७ ९) मेडिकल कौन्सिल ऑफ इंडियाची दि. २०.१०.२००८ ची अधिसूचना १०) केंद्र शासनाची दिनांक ५ एप्रिल २०१८ ची अधिसूचना.
११) डॉ.प्रकाश डोके यांच्या अध्यक्षतेखालील समितीचा अहवाल.
१२) सार्वजनिक आरोग्य विभाग, शासन निर्णय क्र.मवैअ-२०१९/प्र.क्र.१६५/सेवा-३, दि.१९.०३.२०१९
प्रस्तावना:
महाराष्ट्र वैद्यकीय व आरोग्य सेवा गट-अ या संवर्गात कार्यरत असलेल्या सेवांतर्गत वैद्यकीय
अधिकाऱ्यांसाठी (In Service Medical Officers) पदव्युत्तर पदवी / पदविका अभ्यासक्रमास सन २०१४ पूर्वी केवळ पदवी परीक्षेच्या अंतिम वर्षाच्या गुणांच्या आधारे प्रवेश देण्याची पद्धत अंमलात
# Page 2
शासन निर्णय क्रमांकः मवैअ-२०१९/प्र.क्र. १६५/सेवा-३
होती. यासंदर्भात मा. उच्च न्यायालय, मुंबई यांनी याचिका क्र. ९२/२००५ मध्ये दि. २५/०१/२००५ रोजी दिलेल्या आदेशानुसार सेवांतर्गत वैद्यकीय अधिकाऱ्यांनासुदधा पदव्युत्तर पदवी / पदविका अभ्यासक्रमासाठी सामाईक प्रवेश परीक्षा अनिवार्य करण्यात आली. त्यानुसार पदव्युत्तर अभ्यासक्रमास प्रवेश देण्यात येत आहेत. सन २००४ ते सन २००९ या कालावधीतील पदव्युत्तर अभ्यासक्रमासाठीचे प्रवेश केवळ प्रवेश परीक्षेमध्ये (Common Entrance Test) प्राप्त गुणांवर देण्यात येत होते. सन २०१७ पासून सामाईक प्रवेश परीक्षेऐवजी राष्ट्रीय पात्रता तथा प्रवेश परीक्षा (NEET PG) लागू करण्यात आलेली आहे.
२. सेवांतर्गत वैद्यकीय अधिकाऱ्यांसाठी पदव्युत्तर पदवीसाठी आता जागा राखीव नाहीत.
तथापि, एकूण पदविकांच्या जागांपैकी ५० टक्के जागा अतिदुर्गम (Remote), दुर्गम (Difficult) व ग्रामीण (Rural) भागात किमान ३ वर्ष नियमीत सेवा दिलेल्या वैदयकिय अधिकाऱ्यांसाठी राखून ठेवण्यात आलेल्या आहेत. भारतीय वैद्यक परिषदेने दि. १७/११/२००९ च्या अधिसूचनेद्वारे सेवांतर्गत वैद्यकीय अधिकाऱ्यांचा पदव्युत्तर पदवी / पदविका अभ्यासक्रमासाठी गुणानुक्रम ठरवितांना त्यांनी दुर्गम आणि अवघड भागामध्ये केलेल्या सेवेबद्दल प्रोत्साहनपर गुणाधिक्य देण्याची शिफारस केली आहे. त्यानंतर दि. ५ एप्रिल, २०१८ च्या केंद्र शासनाच्या अधिसूचनेनुसार ग्रामीण क्षेत्रातील तीन वर्ष काम केलेल्या वैद्यकीय अधिकाऱ्यांनाही प्रोत्साहनपर गुणाधिक्य देण्याची शिफारस केली आहे.
त्याआधारे वाचा क्र. ३ येथील शासन निर्णयान्वये गुणांकन करुन तसे गुणाधिक्य देण्यासंदर्भात दुर्गम, अतिदुर्गम, आदिवासी व नक्षलग्रस्त भागातील आरोग्य संस्थांची यादी घोषित करण्यात आली आहे.
त्यानुसार वाचा क्र. ४ येथील शासन निर्णयान्वये वैद्यकीय अधिकारी गट-अ या संवर्गात कार्यरत असलेल्या वैद्यकीय अधिकाऱ्यांसाठी (In service Medical Officers) पदव्युत्तर पदवी / पदविका अभ्यासक्रम प्रवेश सुधारित निवड नियमावली प्रसिध्द करण्यात आली आहे. आता वाचा क्र. १२ येथील शासन निर्णयान्वये सार्वजनिक आरोग्य विभागातंर्गत असलेल्या राज्यातील आरोग्य संस्थांचे अतिदुर्गम (Remote), दुर्गम (Difficult) व ग्रामीण (Rural) याप्रमाणे सुधारीत वर्गीकरण करण्यात आले आहे. त्यामुळे पदव्युत्तर अभ्यासक्रम प्रवेश प्रक्रियेची नियमावली एकाच आदेशात सुस्पष्ट व सुलभ करण्याच्या अनुषंगाने वाचा क्र.४, ६ व ७ येथील शासन निर्णय अधिक्रमित करणे आवश्यक आहे.
त्यामुळे सदर शासन निर्णय अधिक्रमीत करुन पुढीलप्रमाणे शासननिर्णय निर्गमित करण्याची बाब शासनाच्या विचाराधीन आहे.
पृष्ठ ११ पैकी २
# Page 3
शासन निर्णय क्रमांकः मवैअ-२०१९/प्र.क्र. १६५/सेवा-३
शासन निर्णय :
वाचा क्र.४, ६ व ७ येथील शासननिर्णय या शासन निर्णयान्वये अधिक्रमित करण्यात येत आहे.
२. राज्याच्या दुर्गम/अतिदुर्गम, आदिवासी व नक्षलग्रस्त भागामध्ये वैदयकीय अधिकारी उपलब्ध व्हावेत याकरीता त्या भागात कार्यरत वैद्यकीय अधिकाऱ्यांना प्रोत्साहन देण्याच्या हेतूने भारतीय वैद्यक परिषदेच्या दि. १७/११/२००९ च्या अधिसूचनेच्या अनुषंगाने शासनाच्या वैद्यकीय शिक्षण व औषधी द्रव्ये विभागाने दि. २०/०५/२०१० चा शासन निर्णय निर्गमित केला आहे. या शासन निर्णयातील तरतूदीनुसार तसेच केंद्र शासनाच्या दिनांक ५.४.२०१८ च्या अधिसूचनेनुसार सेवांतर्गत वैद्यकीय अधिकाऱ्यांना त्यांच्या अतिदुर्गम (Remote), दुर्गम (Difficult) व ग्रामीण (Rural), (यामध्ये आदिवासी, नक्षलग्रस्त भाग समाविष्ट आहे) भागात केलेल्या सेवेबद्दल प्रत्येक पूर्ण वर्षासाठी प्राप्त गुणांच्या १० टक्के परंतु जास्तीत जास्त ३० टक्क्यांच्या मर्यादेत गुणाधिक्य देण्यात येतील. शासनाने नियुक्त केलेल्या डॉ. डोके समितीने शिफारस केल्याप्रमाणे शासन निर्णय दि.१८/०३/२०१९ अन्वये अतिदुर्गम (Remote), दुर्गम (Difficult) व ग्रामीण (Rural) (यामध्ये आदिवासी व नक्षलग्रस्त समाविष्ट आहे) भागातील आरोग्य संस्थांची यादी घोषित करण्यात आलेली आहे. सदर शासन निर्णयातील तरतूदीनुसार गुणाधिक्य अनुज्ञेय राहिल.
३. संचालक, वैद्यकीय शिक्षण व संशोधन, मुंबई हे सेवांतर्गत वैद्यकीय अधिकाऱ्यांसाठी एकत्रितरीत्या प्रवेश प्रक्रिया राबवतील. पदव्युत्तर अभ्यासक्रमाच्या प्रवेशासंदर्भात घेण्यात येणाऱ्या प्रवेश परीक्षेसाठी सक्षम प्राधिकारी म्हणून आयुक्त, State CET Cell, मुंबई हे परिक्षा घेणे, परिक्षेचा निकाल जाहीर करणे, सेवांतर्गत वैद्यकीय अधिकाऱ्यांसाठी राखीव पदव्युत्तर पदविका / सर्वसाधारण गुणानुक्रमानुसार पदवी / पदविका अभ्यासक्रमाच्या प्रवेशासाठी उपलब्ध जागांचा महाविद्यालय निहाय तपशिल घोषित करतील.
४. पदव्युत्तर प्रशिक्षणासाठी सेवांतर्गत प्रतिनियुक्ती मिळण्यासाठी खालीप्रमाणे निकष रहातील.
४.१ प्रवेश परिक्षेस (NEET PG) बसण्यास संबंधित उपसंचालक, आरोग्य सेवा, परिमंडळ यांची लेखी परवानगी घेणे अनिवार्य आहे. तसेच प्रवेश परीक्षेला ( NEET PG) बसण्यासाठी उपसंचालकांची परवानगी न घेता थेट अर्ज करण्याच्या सेवांतर्गत वैद्यकीय अधिकाऱ्यांना पदव्युत्तर अभ्यासक्रमासाठी कार्यमुक्त केले जाणार नाही.
पृष्ठ ११ पैकी ३
# Page 4
शासन निर्णय क्रमांकः मवैअ-२०१९/प्र.क्र. १६५/सेवा-३
४.२ वैद्यकीय अधिकाऱ्यांची नियुक्ती विहित पद्धतीने झालेली असावी, तसेच सेवा कालावधी बंधपत्रित / अस्थायी/ कंत्राटी सेवेचा कालावधी वगळून नियमित स्वरुपात किमान ३ वर्षे झालेला असावा.
४.३ वैद्यकीय अधिकाऱ्यांचे वय पदव्युत्तर अभ्यासक्रमाच्या (NEET PG) प्रवेश परिक्षेच्या दिनांकास ४५ वर्षापेक्षा जास्त नसावे.
४.४ नामनिर्देशनाने नियुक्ती झालेल्या वैद्यकीय अधिकाऱ्यांचा परिविक्षाधीन कालावधी प्रवेश परिक्षेच्या (NEET PG ) दिनांकास समाधानकारकरीत्या समाप्त करण्यात आलेला असावा.
तांत्रिक कारणामुळे ज्या वैद्यकीय अधिकाऱ्यांचा परिविक्षाधीन कालावधी समाप्त केल्याबाबतचे शासनाचे औपचारीक आदेश निर्गमित करण्यात आले नाहीत, परंतु त्यांची ३ वर्षाची समाधानकारक सेवा झाली आहे, अशा उमेदवारांना ते परिविक्षा कालावधी समाप्त करण्यासाठी आवश्यक असलेल्या अटींची पूर्तता करीत असतील तरच त्यांना (NEET PG ) प्रवेश परिक्षेस बसण्यास संबंधित उपसंचालक, आरोग्य सेवा, परिमंडळ हे परवानगी देतील.
४.५ वैदयकिय अधिकारी यांनी मुख्यालयी राहून सेवा देणे आवश्यक आहे. वैदयकिय अधिकारी यांच्या अनुपस्थितीमुळे गंभीर आजारी रुग्णावर उपचार झाले नाहीत, शवविच्छेदन झाले नाही अशी एकही घटना या कालावधीमध्ये झालेली असू नये, अशी घटना घडलेली असल्यास व प्राथमिक चौकशीमध्ये तसे सिध्द झाल्यास, तसेच संबंधित अधिकाऱ्याविरुध्द विभागीय चौकशी आदेशीत झाल्यास, प्रलंबित असल्यास तसेच अन्य कारणाच्या अनुषंगाने वैद्यकीय अधिकाऱ्यांविरुध्द विभागीय चौकशी अथवा फौजदारी प्रकरण प्रलंबित / सुरु असल्यास त्यास (NEET PG) प्रवेश परिक्षेस बसण्यास अपात्र समजण्यास येईल.
४.६ राष्ट्रीय पात्रता व प्रवेश परीक्षा (NEET PG) मध्ये पात्र ठरलेल्या तसेच उपरोक्त ४.१ ते ४.५ मधील अटी पूर्ण करणा-या आणि तीन वर्ष नियमित सेवा अतिदुर्गम (Remote), दुर्गम (Difficult) व ग्रामीण (Rural) भागात (यामध्ये आदिवासी, नक्षलग्रस्त भाग समाविष्ट) झालेली आहे, अशा सेवांतर्गत वैद्यकीय अधिकाऱ्यांसाठी (In Service Medical Officers) मेडीकल काउन्सिल ऑफ इंडियाच्या दि.०५.०४.२०१८ च्या अधिसुचनेतील नियम क्रमांक ९ मधील ८ नुसार ५०% राखीव पदव्युत्तर पदवीका (Diploma) अभ्यासक्रमास प्रवेश देण्यात येईल.
५. अतिदुर्गम, दुर्गम व ग्रामीण भागासाठी गुण देण्याचे निकष खालीलप्रमाणे राहतील.
पृष्ठ ११ पैकी ४
# Page 5
शासन निर्णय क्रमांकः मवैअ-२०१९/प्र.क्र. १६५/सेवा-३
५.१ वाचा क्र. १२ येथील शासन निर्णयान्वये, सेवांतर्गत वैद्यकीय अधिकाऱ्यांना पदव्युत्तर पदविका अभ्यासक्रमास प्रवेश मिळताना गुणाधिक्य देण्यासाठी सार्वजनिक आरोग्य विभागांतर्गत असलेल्या आरोग्य संस्थेचे वर्गीकरण अतिदुर्गम (Remote), दुर्गम (Difficult) व ग्रामीण (Rural) आरोग्य संस्था म्हणून घोषित करण्यात आले आहे.
५.२ गुणाधिक्य देतांना अतिदुर्गम, दुर्गम व ग्रामीण भागातील (यामध्ये आदिवासी, नक्षलग्रस्त भाग समाविष्ट) प्रत्येकी पूर्ण वर्षा करिता झालेल्या सेवेनुसार गुणाधिक्य देण्यात येईल.
एक वर्षाखालील सेवा अतिरिक्त गुणांसाठी विचारात घेतली जाणार नाही. तसेच नियमित नियुक्तीपूर्वी संबंधित वैद्यकीय अधिकाऱ्याने दुर्गम, अतिदुर्गम व ग्रामीण भागात (यामध्ये आदिवासी, नक्षलग्रस्त भाग समाविष्ट) अस्थाई नियुक्तीने सेवा केली असल्यास तो सेवा कालावधी गुणाधिक्य देण्यास पात्र समजण्यात येईल. तथापि, करार अथवा बंधपत्रीत सेवा विचारात घेतली जाणार नाही.
५.३ वाचा क्र. १० नुसार वाचा क्र. १२ येथील शासन निर्णयान्वये ग्रामीण भागातील आरोग्य संस्था घोषीत करण्यात आलेल्या आहेत. त्या संस्थांचे गुण वाचा क्र.१० येथील अधिसूचना लागू झाल्यापासून लागू राहील. तथापि, तत्पूर्वी ती संस्था वाचा क्र. ३ येथील शासन निर्णयाच्या यादीत असल्यास त्यातील निकषानुसार, वाचा क्र. १० येथील अधिसूचनेच्या दिनांकापूर्वीच्या सेवेसाठी गुण देण्यात यावे.
५.४ सदर सेवेची गणना करताना खालील बाबी विचारात घेण्यात याव्यात.
अ. सदर ३ वर्षांचा सेवा कालावधी हा थेट रुग्णसेवेशी संबंधित असला पाहिजे. म्हणजेच तालुका आरोग्य अधिकारी व अन्य प्रशासकीय पदावरील सेवा उपरोक्त ३ वर्षांच्या कालावधीतून वगळण्यात यावी.
आ.सदर सेवेची गणना करताना अनुज्ञेय असलेली व मंजूर करण्यात आलेली रजा वगळता अनुपस्थितीचा कालावधी ग्राहय धरण्यात येणार नाही.
इ. सदर आरोग्य संस्थेमध्ये नियमित पदस्थापनेद्वारे नियुक्त वैद्यकीय अधिकारी यांची सेवाच केवळ विचारात घेण्यात यावी. प्रतिनियुक्ती अथवा अतिरिक्त कार्यभाराद्वारे होणारी पदस्थापना विचारात घेऊ नये.
पृष्ठ ११ पैकी ५
# Page 6
शासन निर्णय क्रमांकः मवैअ-२०१९/प्र.क्र. १६५/सेवा-३
ई. संपूर्ण १२ महिन्यांची सेवाच १ वर्ष म्हणून विचारात घ्यावी. त्यापेक्षा कमी महिन्यांची सेवा असल्यास ती अजिबात विचारात घेऊ नये.
उ. वैद्यकीय अधिकारी सदर शासन निर्णयासोबतच्या प्रपत्रात नमूद असलेल्या घोषित संस्थांमध्ये पदस्थापनेद्वारे कार्यरत असणे आवश्यक आहे. प्रतिनियुक्ती अथवा उसनवारी तत्वावर अन्यत्र सेवा बजावल्यास त्याला केवळ मूळ पदस्थापना घोषित क्षेत्रातील आहे या सबबीखाली अतिरिक्त गुणांकनाचा फायदा घेता येणार नाही.
५.५ राष्ट्रीय पात्रता तथा प्रवेश परीक्षा (NEET PG ) प्रक्रियेचा निकाल प्राप्त झाल्यानंतर पात्र उमेदवांराना गुणाधिक्य देण्यासाठी संचालनालय स्तरावर संचालक, आरोग्य सेवा - १, मुंबई यांच्या अध्यक्षतेखाली एक समिती नेमण्यात येईल. या समितीने संबंधित वैद्यकीय अधिकाऱ्यांचा अतिदुर्गम (Remote), दुर्गम (Difficult) व ग्रामीण (Rural) भागातील (यामध्ये आदिवासी, नक्षलग्रस्त भाग समाविष्ट) सेवाकाळ योग्यरित्या तपासून शासन निर्णय दि.१९/०३/२०१९ नुसार दुर्गम, अतिदुर्गम, व ग्रामीण भागात (यामध्ये आदिवासी, नक्षलग्रस्त भाग समाविष्ट) केलेल्या सेवेबद्दल वरीलप्रमाणे प्रत्येक पूर्ण वर्षासाठी १० टक्के परंतु जास्तीत जास्त प्राप्त गुणांच्या ३० टक्के मर्यादेत गुणाधिक्य देऊन अंतिम गुणवत्ता यादी व सेवांतर्गत वैद्यकीय अधिकाऱ्यांचे गुणाधिक्य ठरवावे. गुणाधिक्य देवून तयार करण्यात आलेली गुणवत्ता यादी संचालक, वैद्यकीय शिक्षण व संशोधन, मुंबई तसेच आयुक्त, State CET Cell, मुंबई यांना कळवावी.
६. तीन वर्षे अतिदुर्गम, दुर्गम व ग्रामीण सेवा नसणा-या वैदयकिय अधिका-यांसाठी पदव्युत्तर प्रशिक्षणासाठी पुढीलप्रमाणे कार्यवाही करावी.
६.१ ज्या वैद्यकीय अधिकाऱ्यांची नियमित सेवा घोषित संस्थांमध्ये १ वर्ष पूर्ण परंतु ३ वर्षांपेक्षा कमी झालेली असेल आणि एकूण नियमित सेवा ५ वर्षांपेक्षा कमी असेल अशांना त्यांच्या घोषित क्षेत्रातील सेवेच्या कालावधीच्या अनुषंगाने गुणाधिक्य देण्यात येईल. परंतु अशा वैदयकिय अधिकाऱ्यांचा MCI च्या दि. ०५.०४.२०१८ च्या अधिसूचनेतील नियम क्र. ९ मधील ८ मध्ये नमूद तरतुदीनुसार ५०% राखीव पदविका अभ्यासक्रमासाठी तसेच प्रतिनियुक्तीसाठी विचार करण्यात येणार नाही. असे वैद्यकीय अधिकारी त्यांच्या गुणवत्तेनुसार सर्वसाधारण वर्गात सदर अभ्यासक्रमास प्रवेश मिळण्यास ते पात्र ठरल्यास ते प्रतिनियुक्तीस पात्र नसतील व अशा वैद्यकीय अधिकाऱ्यांचा अनुपस्थितीचा कालावधी हा विनावेतन धरण्यात येईल.
६.२ ज्या वैद्यकीय अधिकाऱ्यांची नियमित सेवा घोषित संस्थांमध्ये १ वर्ष पूर्ण आणि ३ वर्षांपेक्षा कमी झालेली असेल परंतु एकूण नियमित सेवा ५ वर्ष किंवा त्या पेक्षा जास्त झाली असेल अशांना पृष्ठ ११ पैकी ६
# Page 7
शासन निर्णय क्रमांकः मवैअ-२०१९/प्र.क्र. १६५/सेवा-३
त्यांच्या घोषित क्षेत्रातील सेवेच्या कालावधीच्या अनुषंगाने गुणाधिक्य देण्यात येईल. परंतु अशा वैदयकिय अधिकाऱ्यांचा MCI च्या दि. ०५.०४.२०१८ च्या अधिसूचनेतील नियम क्र. ९ मधील ८ मध्ये नमूद तरतुदीनुसार ५०% राखीव पदविका अभ्यासक्रमासाठी विचार करण्यात येणार नाही. तथापि अशा वैद्यकीय अधिका-यांना त्यांच्या गुणवत्तेनुसार सर्वसाधारण वर्गात सदर अभ्यासक्रमास प्रवेश मिळण्यास ते पात्र ठरल्यास त्यांना प्रतिनियुक्ती देण्यात येईल तसेच त्यांना अधिसंख्य पदावर देण्यात येईल.
६.३ ज्या वैद्यकीय अधिकाऱ्यांची नियमित सेवा घोषित संस्थांमध्ये एक वर्ष पूर्ण नसेल तथापि, अन्य क्षेत्रात त्यांची झालेली सेवा धरून त्या वैद्यकीय अधिकाऱ्याची एकूण सेवा ही ५ वर्ष किंवा त्या पेक्षा जास्त झाली असेल अशा वैद्यकीय अधिकाऱ्यांना ते त्यांच्या गुणवत्तेनुसार या अभ्यासक्रमास प्रवेश घेण्यासाठी पात्र ठरल्यास त्यांना २ वर्षांच्या अध्ययन रजेवर तसेच त्याला जोडून त्याच्या खाती शिल्लक असेल तर ४ महिन्याची त्याला देय (अर्जित/अर्धवेतनी/परिवर्तित) रजा व उर्वरित ८ महिन्याची असाधारण रजा मंजूर करता येईल. असे वैद्यकीय अधिकारी प्रतिनियुक्तीस पात्र नसल्याने अधिसंख्य पदावर येणार नाहीत व त्यांना अनुज्ञेय असणाऱ्या रजेचे वेतन ते ज्या पदावरुन पदव्युत्तर अभ्यासक्रमासाठी गेले आहेत त्याच पदावरुन काढण्यात येईल.
६.४ प्रतिनियुक्ती देण्यात न आलेल्या वैद्यकीय अधिकाऱ्यांनी सदर प्रवेश घेण्यापूर्वी सक्षम प्राधिकाऱ्याची म्हणजे शासनाची पूर्व परवानगी घेणे आवश्यक राहील. वेळेअभावी किमान आयुक्त, आरोग्य सेवा, मुंबई किंवा संचालक, आरोग्य सेवा संचालनालय, मुंबई यांना शासनाच्या मान्यतेच्या अधीन राहून अवगत करुन परवानगी घेणे आवश्यक राहील. अन्यथा, अशा वैद्यकीय अधिकाऱ्यांची अनधिकृत गैरहजेरी समजून तो कालावधी त्यांच्या सेवेतील खंड समजण्यात येईल. तसेच, त्यांना असाधारण रजा मंजूर करण्यात येणार नाही.
७. खाजगी वैद्यकीय महाविद्यालयात प्रवेश घेतला असल्यास महाविद्यालयाचे अनुज्ञेय शुल्क हे संबंधित वैद्यकीय अधिकाऱ्यास भरावे लागेल.
८. ज्या वैदयकीय अधिकाऱ्यांनी नियमित सेवेत रुजू झाल्यानंतर अथवा तत्पूर्वी एखादया विषयामध्ये पदव्युत्तर पदविका धारण केली असल्यास, अशा वैदयकीय अधिकाऱ्यांना त्याच विषयाच्या पदव्युत्तर पदवी अभ्यासक्रमासाठी सर्वसाधारण गुणवत्तेनुसार प्रवेश घेता येईल. तसेच एक पदवी असलेल्या उमेदवारांना दुसऱ्या पदवीसाठी किंवा कोणत्याही पदविकेसाठी नोंदणी देण्यात येणार नाही.
पृष्ठ ११ पैकी ७
# Page 8
शासन निर्णय क्रमांकः मवैअ-२०१९/प्र.क्र. १६५/सेवा-३
९. पदव्युत्तर अभ्यासक्रमासाठी निवड झालेल्या उमेदवारांनी पदव्युत्तर पदविका / पदवी अभ्यासक्रम पूर्ण झाल्यावर, असे वैद्यकीय अधिकारी सार्वजनिक आरोग्य विभागामध्ये (म्हणजेच सार्वजनिक आरोग्य विभागाच्या अखत्यारीतील आरोग्य संस्थांमध्येच) किमान ३ वर्षे सेवा व पदव्युत्तर पदवी पूर्ण झाल्यावर सार्वजनिक आरोग्य विभागाची (म्हणजेच सार्वजनिक आरोग्य विभागाच्या अखत्यारीतील आरोग्य संस्थांमध्येच) किमान ५ वर्षे सेवा करतील असे बंधपत्र (हमीपत्र) अभ्यासक्रमासाठी रुजू होण्यापूर्वी संचालक, आरोग्य सेवा - १, मुंबई यांचेकडे भरुन देणे आवश्यक राहील. बंधपत्रातील अटी न पाळल्यास सदर वैद्यकीय अधिकाऱ्यांना रु.५०,००,०००/- (रु. पन्नास लक्ष) एवढी किंवा शासन वेळोवेळी विहित करेल एवढी बंधपत्राची रक्कम दंड म्हणून संचालक, आरोग्य सेवा-१, मुंबई यांचेकडे जमा करावी लागेल व असा दंड वसूल करायची जबाबदारी संचालक, आरोग्य सेवा-१, मुंबई यांची राहील.
१०. बंधपत्रानुसार ३ वर्षाची / ५ वर्षाची सेवा देताना त्यापैकी किमान २ वर्षाची सेवा दुर्गम, अतिदुर्गम व ग्रामीण (यामध्ये आदिवासी व नक्षलग्रस्त भागातील आरोग्य संस्था समाविष्ट आहे) अशा आरोग्य संस्थांमध्ये करणे बंधनकारक राहील.
११. पदव्युत्तर अभ्यासक्रम पूर्ण केल्यानंतर पदस्थापनेबाबतची कार्यवाही शासन स्तरावरुन करण्यात येईल. संबंधित उमेदवारांना विशिष्ट ठिकाणी नियुक्ती देण्याची मागणी करता येणार नाही.
शासन अशा उमेदवारांला ज्या ठिकाणी नियुक्ती देईल, त्या ठिकाणी त्यांना काम करावे लागेल.
१२. पदव्युत्तर पदवी / पदविकेकरीता नोंदणी देवून प्रतिनियुक्ती दिलेल्या तसेच अध्ययन रजेवर गेलेल्या वैदयकीय अधिकाऱ्यांनी अभ्यासक्रमाकरीता रुजू होवून अभ्यासक्रम पूर्ण न केल्यास / अभ्यासक्रम मध्येच सोडून दिल्यास प्रतिनुियक्ती कालावधीत त्यांना देण्यात आलेले वेतन व भत्ते त्यांचे कडून वसूल करण्यात येतील. त्याशिवाय MCI च्या नियम व अटी शर्तीनुसार दंडाची रक्कमदेखील त्यांना भरावी लागेल. तसेच सदरहू वैद्यकीय अधिकाऱ्यांच्या सेवांतर्गत पदव्युतर अभ्यासक्रमाच्या नोंदणीसाठी भविष्यात कोणत्याही परिस्थितीत विचार केला जाणार नाही.
१३. पदव्युत्तर अभ्यासक्रमाकरीता निवड झालेल्या उमेदवारांची माहिती संबंधित वैद्यकीय महाविदयालयांना आरोग्य सेवा संचालनालयाकडून दिली जाईल. पदव्युत्तर अभ्यासक्रमाकरीता प्रतिनियुक्ती आदेश प्राप्त होताच संबंधित उमेदवारांनी त्यांना दिलेल्या वैद्यकीय महाविदयालयात अर्ज करुन प्रवेश घेणे आवश्यक राहील.
१४. पदव्युत्तर अभ्यासक्रमाकरीता प्रवेश घेतलेल्या उमेदवारांना अभ्यासक्रम (टर्म) पूर्ण होवून परिक्षेला बसलेल्या उमेदवारांना परिक्षा संपताच संबंधित वैद्यकीय महाविद्यालयानी तात्काळ
पृष्ठ ११ पैकी ८
# Page 9
शासन निर्णय क्रमांकः मवैअ-२०१९/प्र.क्र. १६५/सेवा-३
कार्यमुक्त करावे. एखादा उमेदवार प्रथम प्रयत्नामध्ये परिक्षेला बसला नाही / उत्तीर्ण झाला नाही अथवा त्या जागेवर दुसऱ्या वैदयकीय अधिकाऱ्याची प्रतिनियुक्ती झाली नाही, तरीदेखील वैद्यकीय महाविदयालयानी उमेदवारांना परिक्षा संपताच कार्यमुक्त करावे.
१५. अभ्यासक्रम पूर्ण करुन संबंधित महाविद्यालयाने कार्यमुक्त केल्यावर पदव्युत्तर पदविका / पदवी च्या अनुषंगाने शासनाकडून सुधारित पदस्थापना मिळेपर्यंत पूर्वी असे वैद्यकीय अधिकारी ज्या परिमंडळात कार्यरत होते त्याच परिमंडळाच्या उपसंचालकांनी परिमंडळात तात्पुरती पदस्थापना द्यावी. त्या करीता उमेदवारांनी परिक्षा होताच संबंधित परिमंडळात हजर होऊन तसा रुजू अहवाल दयावा व त्याची प्रत संचालक, आरोग्य सेवा, मुंबई यांस दयावी. अन्यथा, त्यांचे वेतन रोखण्यात येईल.
१६. अभ्यासक्रमाच्या कालावधीत उमेदवारांनी शक्यतोवर रजेवर जावू नये. निकडीच्या प्रसंगी रजा घेतल्यास त्याची माहिती संबंधित वैद्यकीय महाविद्यालयाच्या अधिष्ठाता मार्फत संचालक, आरोग्य सेवा–१, मुंबई यांना कळवावी. संबंधित विद्यापीठाच्या पदव्युत्तर अभ्यासक्रमाच्या उपस्थितीच्या नियमानुसार आवश्यक कालावधीच्या अधीन राहून रजा अनुज्ञेय राहील.
१७. पदव्युत्तर अभ्यासक्रमाकरीता आलेल्या वैदयकीय अधिकाऱ्यांना उपलब्धतेनुसार निवासाकरीता एक खोली संबंधित वैद्यकीय महाविदयालयाच्या वसतीगृहात उपलब्ध करुन दिली जाईल व अभ्यासक्रमाचा अवधी पूर्ण होताच ती खोली त्यांना त्वरीत रिक्त करावी लागेल.
१८. पदव्युत्तर पदविका अभ्यासक्रमासाठी निवड झालेल्या सेवांतर्गत वैद्यकीय अधिकाऱ्यांना प्रतिनियुक्तीपूर्वी ज्या कार्यालयातून वेतन आहरीत केले जात होते, त्या कार्यालयाने संबंधित वैद्यकीय अधिकाऱ्यांना सर्व आर्थिक लाभ प्रदान करुन व सेवापूस्तक परिपूर्ण करुन त्यांना संचालक, आरोग्य सेवा, मुंबई कार्यालयातील अधिसंख्य पदावर रुजू होण्यासाठी तात्काळ कार्यमुक्त करावे.
१९. वरील नियमातील कोणत्याही नियमाच्या तरतूदीबद्दल वाद निर्माण झाल्यास / अर्थाबद्दल शंका उपस्थित करण्यात आल्यास यासंबंधी सार्वजनिक आरोग्य विभागाचे अप्पर मुख्य सचिव / प्रधान सचिव / सचिव यांनी दिलेले स्पष्टीकरण अंतिम राहिल आणि सर्व संबंधितांवर बंधनकारक राहील.
२०. वरील नियमात कोणत्याही वेळेस पूर्वसूचना न देता बदल / सुधारणा करण्याचे अधिकार शासनास राहतील.
पृष्ठ ११ पैकी ९
# Page 10
शासन निर्णय क्रमांकः मवैअ-२०१९/प्र.क्र. १६५/सेवा-३
२१. आयुर्वेद विद्याशाखेतील पदव्युत्तर अभ्यासक्रमासाठी सुद्धा वरीलप्रमाणे प्रवेश प्रक्रिया राबविण्यात येईल. गट-अ व गट-ब संवर्गामध्ये कार्यरत असलेले आणि आयुर्वेद पदवी धारण करीत असलेले वैद्यकीय अधिकारी वरील सर्व अटींची पूर्तता करीत असल्यास, आयुर्वेद विद्याशाखेतील पदव्युत्तर अभ्यासक्रमासाठी आयोजित करण्यात येणाऱ्या सामाईक / (NEET PG) प्रवेश परिक्षेसाठी पात्र असतील.
२२. सदर नियमावली सन २०१९-२० या शैक्षणिक वर्षापासून द्यावयाच्या प्रवेश प्रक्रियेपासून लागू राहील.
# Page 11