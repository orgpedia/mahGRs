# Page 1
अमरावती, पालघर व नंदुरबार जिल्हयातील आदिवासी व दुर्गम भागात ब्लड ऑन कॉल जीवन अमृत सेवा कार्यान्वीत करण्याबाबत.
महाराष्ट्र शासन
सार्वजनिक आरोग्य विभाग
शासन निर्णय क्रमांकः रारसे २०१८/प्र.क्र.१३९/आरोग्य-५,
गोकुळदास तेजपाल रुग्णालय आवार,
संकुल इमारत, १० मजला, मुंबई
दिनांक : २७ सप्टेंबर, २०१८
वाचा : १) सार्वजनिक आरोग्य विभाग, शासन निर्णय क्रमांकः रारसे २०१३/प्र.क्र.२२५/आ-५, दि.३१.१०.२०१३.
२) सार्वजनिक आरोग्य विभाग, शासन निर्णय क्रमांकः रारसे २०१३/प्र.क्र.२२५/आ-५, दि.०६.०१.२०१४.
प्रस्तावना : राज्यातील शासकीय / खाजगी रुग्णालयात दाखल असलेल्या रुग्णास आवश्यक असणाऱ्या रक्तासाठी रुग्णाच्या नातेवाईकांस धावपळ करावी लागू नये, तसेच शासनाने निश्चित केलेल्या प्रक्रिया शुल्कावर सुरक्षित रक्त पुरवठा व्हावा, या दृष्टीकोनातून राज्य शासनामार्फत राज्य रक्त संक्रमण परिषदेच्या माध्यमातून “जीवन अमृत सेवा” (ब्लड ऑन कॉल) ही अभिनव योजना / उपक्रम मुंबईसह राज्यातील सर्व जिल्ह्यामध्ये कार्यान्वित करण्यास संदर्भ क्र. १ च्या शासन निर्णयान्वये मान्यता देण्यात आली आहे. या योजनेच्या माध्यमातून टोल फ्री नं. १०४ वर कॉल केल्यानंतर जिल्हा सामान्य रुग्णालय तसेच वैद्यकीय महाविद्यालयांशी संलग्न रुग्णालयापासून मोटारसायकलवरुन साधारणतः एक तास अथवा ४० कि.मी. च्या अंतरावरील रुग्णालये व नर्सिंग होम यांना कोल्डचेनद्वारे/ शितसाखळीद्वारे, वाहतुकीसाठी संबंधित जिल्ह्यामध्ये नेमण्यात आलेल्या संस्थेकडून नियुक्त कर्मचाऱ्यामार्फत रक्त किंवा रक्त घटक यांचा पुरवठा करण्यात येतो. परंतु अमरावती जिल्हयातील उप जिल्हा रुग्णालय धारणी, ग्रामीण रुग्णालय चुर्णी पालघर जिल्हयातील उप जिल्हा रुग्णालय डहाणू, उप जिल्हा रुग्णालय जव्हार व नंदुरबार जिल्हयातील रक्त साठवणूक केंद्र धडगाव, रक्त साठवणूक केंद्र अक्कलकुवा या आदिवासी व दुर्गम भागात रक्तपेढी उपलब्ध नसल्याने रक्तासाठी रुग्णांना होणारी अडचण लक्षात घेता, ब्लड ऑन कॉल- जीवन अमृत सेवा या योजनेंतर्गत सदर आदिवासी व दुर्गम जिल्हयातील रक्त साठवणूक केंद्रातून ब्लड ऑन कॉल - जीवन अमृत सेवा विशेषबाब म्हणून जवळच्या रक्त साठवणूक केंद्रातून सुरु करण्याबाबतची बाब शासनाच्या विचाराधीन होती.
# Page 2
शासन निर्णय क्रमांकः रारसे २०१८/ प्र.क्र.१३९/ आरोग्य-५,
शासन निर्णय : अमरावती, पालघर व नंदुरबार जिल्हयातील आदिवासी व दुर्गम भागात रक्तपेढी नसल्याने अमरावती जिल्हयातील उप जिल्हा रुग्णालय धारणी, ग्रामीण रुग्णालय चुर्णी पालघर जिल्हयातील उप जिल्हा रुग्णालय डहाणू, उप जिल्हा रुग्णालय जव्हार व नंदुरबार जिल्हयातील रक्त साठवणूक केंद्र धडगाव, रक्त साठवणूक केंद्र अक्कलकुवा या आदिवासी व दुर्गम भागात रक्तपेढी उपलब्ध नसल्याने रक्तासाठी रुग्णांना होणारी अडचण लक्षात घेता, ब्लड ऑन कॉल जीवन अमृत सेवा या योजनेंतर्गत सदर आदिवासी व दुर्गम जिल्हयातील रक्त साठवणूक केंद्रातून ब्लड ऑन कॉल-जीवन अमृत सेवा विशेषबाब म्हणून जवळच्या रक्त साठवणूक केंद्रातून सुरु करण्यास या शासन निर्णयान्वये मान्यता देण्यात येत आहे.
२. सदर योजनेसाठी लागणारा निधी राज्य रक्त संक्रमण परिषदेच्या (२२१० ४४७३) या लेखा शिर्षाखाली मंजूर अनुदानातून भागविण्यात येईल.
३. सदरचा निर्णय पुर्वोउदाहरण म्हणून ग्राह्य धरता येणार नाही.
# Page 3