# Page 1
CSIR - Institute of Genomics & Integrative Biology COVID SARS-CoV-2 Genome Sequencing साठीच्या सामंजस्य कराराबाबत....
महाराष्ट्र शासन
सार्वजनिक आरोग्य विभाग,
गो. ते. रुग्णालय, संकुल इमारत,
१० वा मजला, मंत्रालय, मुंबई ०१.
शासन आदेश क्र. कोरोना-२०२१/प्र.क्र.१३०/आरोग्य ५
दिनांक: १९ एप्रिल, २०२१
प्रस्तावना :
माहे फेब्रुवारी, २०२१ पासून राज्यात कोवीड बाधितांचे प्रमाण वाढत आहे. पूर्वी साधारणत: प्रति दिन २ हजार कोवीड ग्रस्त रुग्ण होते. त्यांची संख्या आता रोज साधारणत: ६० हजार च्या आसपास वाढलेली आहे. दरम्यानच्या काळात यवतमाळ आणि अमरावती येथील रुग्णांचे नमुने पुणे येथील बी. जे. मेडिकल कॉलेज येथे तपासणीसाठी पाठविले होते. त्यामध्ये नवीन म्युटन्ट सापडला असल्याची माहिती समोर आली आहे.
नवीन म्युटन्ट संदर्भात केरळ राज्याने CSIR - Institute of Genomics & Integrative Biology बरोबर कोवीड बाधितांच्या Genome Sequencing च्या अभ्यासाचा अहवाल ई-मेलद्वारे राज्य शासनाकडे पाठविला आहे. या संदर्भात मा. मुख्य सचिव यांच्याकडे दिनांक २६.०३.२०२१ रोजी महासंचालक, सीएसआयआर, आयजीआबी, डी.जी. सीआयएसआर, प्रधान सचिव, सार्वजनिक आरोग्य विभाग, सचिव, वैद्यकीय शिक्षण विभाग यांच्यासोबत बैठक झाली. या बैठकीत केरळ राज्याच्या अभ्यास अहवालावर चर्चा करण्यात आली. महाराष्ट्र राज्य देखील केरळ राज्याप्रमाणे CSIR Institute of Genomics & Integrative Biology यांचेशी COVID SARS-CoV-2 Genome Sequencing साठी सामंजस्य करार (MoU) करण्याची बाब शासनाच्या विचाराधीन होती त्यानुसार शासन आता खालीलप्रमाणे निर्णय घेत आहे.
शासन निर्णय :
१) महाराष्ट्र राज्यात दर आठवड्याला प्रतिजिल्हा २५ म्हणजे महिन्याला १०० एवढे पॉझिटिव्ह ट्रेंड असलेले नमुने नवीन म्युटन्टच्या तपासणीसाठी पाठविण्यात यावेत.
२) महाराष्ट्र राज्यातील जिल्ह्याच्या क्षेत्रफळ व लोकसंख्येनुसार नमुन्यांची संख्या बदलू शकते, ही संख्या वैद्यकीय शिक्षण व औषधी द्रव्ये विभाग यांचेकडून निश्चित करण्यात येईल.
३) सदर अभ्यास तीन फेऱ्यांमध्ये होणार असून, प्रत्येक फेरी साठी एक महिना याप्रमाणे ३ फेऱ्यांसाठी ३ महिने इतका कालावधी आवश्यक आहे.
C:\Users\nilesh.falke\Desktop आरोग्य 5\ शासन निर्णय शासन आदेश.docx
# Page 2
४) यासाठी साधारणत: १.६२ कोटी + जीएसटी इतका खर्च अपेक्षित आहे. खर्चाबाबत वैद्यकीय शिक्षण व संशोधन संचालनालय यांचेकडून वाटाघाटी करुन अंतिम खर्च निश्चित करण्यात येईल.
५) सदर वाटाघाटी पूर्ण झाल्यानंतर निश्चित झालेला अंतिम खर्च मुख्यमंत्री सहायता निधीतून खर्च करण्यात येईल.
६) हा करार वैद्यकीय शिक्षण व संशोधन संचालनालय मार्फत केला जाईल व या प्रकल्पावर सचिव, वैद्यकीय शिक्षण व औषधी द्रव्य हे संनियंत्रण ठेवतील.
७) सदर शासन निर्णय वैद्यकीय शिक्षण व औषधी द्रव्ये विभागाच्या सहमतीने निर्गमित करण्यात येत आहे.