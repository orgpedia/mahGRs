# Page 1
मौजे उदगांव (जयसिंगपूर), ता. शिरोळ, जि.
कोल्हापूर येथे ३६५ खाटांचे प्रादेशिक मनोरूग्णालय स्थापन करणेबाबत.
महाराष्ट्र शासन
सार्वजनिक आरोग्य विभाग
शासन निर्णय क्रमांकः प्रामनो-२०२१/प्र.क्र.३३०/आ-३ अ
१० वा मजला, संकुल इमारत
गो.ते.रुग्णालय आवार, मुंबई-४००००१
दिनांक : २३ मे, २०२३
प्रस्तावना :
जागतिक आरोग्य संघटनेने मानसिक आरोग्य एटलांस, २०१७ मध्ये प्रकाशित केल्यानुसार भारतामध्ये मानसिक रुग्णांना आवश्यक असणाऱ्या खाटांची संख्या अत्यल्प (२.०४ खाटा प्रति लक्ष )
असल्याचे नमूद केले आहे. या तुलनेत प्रगत देश जसे की अमेरिका, फ्रान्स, ऑस्ट्रेलिया, मलेशिया व चीन या देशामध्ये मानसिक रुग्णांच्या खाटांची संख्या अनुक्रमे ३०.६, १२५.५, ४१.०८, २४.८५ व २४.२९ प्रति लक्ष आहे. गंभीर मानसिक आरोग्यावरील उपचाराच्या सुविधांमध्ये भारतांमध्ये ९० टक्के कमतरता आहे.
मानसिक आरोग्य सर्वेक्षण, २०१६ च्या अहवालानुसार महाराष्ट्रामध्ये मानसिक आजाराचा रुग्ण दर ७ टक्के आढळून आला आहे. राज्याच्या २०११ च्या जनगणनेनुसार एकूण लोकसंख्या ११.२४
कोटी व २०२२ मधील अपेक्षीत लोकसंख्या १२.८५ कोटी आहे. उक्तप्रमाणे नमूद केल्यानुसार ७ टक्के मानसिक आजाराचा रुग्णदर विचारात घेता राज्यामध्ये वार्षिक एकूण ८९,९५,००० मानसिक
रुग्णांची नोंद अपेक्षीत असून त्यापैकी ८९,९५० रुग्णांना आंतररुग्ण म्हणून दाखल करणे आवश्यक राहील. त्यानुसार ७४९६ रुग्णांना मासिक कालावधीकरीता आंतररुग्ण म्हणून दाखल करणे आवश्यक राहील. सध्या राज्यात चारही प्रादेशिक मनोरुग्णालयांच्या खाटांची संख्या ५६९५ आहे.
शारीरिक आजाराप्रमाणेच मानसिक आजार हे सर्वसामान्यपणे आढळून येतात. तथापि योग्य निदान करण्यासाठी पुरेशा विशिष्ट चाचण्या / परिक्षणे उपलब्ध नसल्यामुळे मानसिक रोगाचे निदान करणे हे इतर आजारांपेक्षा कठीण आहे. मानसिक आजाराचे प्रमाण बघता मानसिक आजार ही
महाराष्ट्रामध्ये एक मोठी आरोग्य समस्या आहे. मानसिक आजार वाढण्यासाठी अनेक घटक कारणीभूत आहेत. अनियोजित शहरीकरण, अनियमित स्थलांतर तसेच सध्याची बदललेली जीवनशैली पाहता
# Page 2
शासन निर्णय क्रमांकः प्रामनो-२०२१/प्र.क्र. ३३०/आ-३ अ
तसेच मनुष्याच्या दैनंदिन जीवनामधील कामाचा ताण तसेच कौटुंबिक, आर्थिक तणावामुळे समाजातील व्यक्तीमध्ये मानसिक तणावाचे प्रमाण वाढत आहे. सामाजिक समस्येचे गांभीर्य जाणुन केंद्र शासनाने माहे ऑगस्ट, १९८२ मध्ये राष्ट्रीय मानसिक आरोग्य कार्यक्रमाची सुरुवात केली. या
कार्यक्रमाद्वारे सर्व राज्याप्रमाणेच महाराष्ट्रातील खेडोपाडयातील सर्वसामान्य जनतेला लाभ व्हावा या हेतूने या कार्यक्रमाची अंमलबजावणी राज्यभरात सुरु करण्यात आली.
केंद्र शासनाच्या राष्ट्रीय मानसिक आरोग्य कार्यक्रमांतर्गत ३४ जिल्हांमध्ये जिल्हा मानसिक
आरोग्य कार्यक्रम राबविण्यात येत आहे व १४ शासकिय वैद्यकिय महाविद्यालयांमध्ये स्वतंत्र मनोविकृती शास्त्र विभाग कार्यरत आहे. तसेच महाराष्ट्रातील विदर्भ व मराठवाडा या क्षेत्रातील शेतकऱ्यांच्या आत्महत्या व मानसिक समस्यांचे वाढते प्रमाण लक्षात घेता मराठवाडा व विदर्भ क्षेत्रातील १४
जिल्हांमध्ये प्रेरणा प्रकल्प - शेतकरी आरोग्य सेवा व समुपदेशन कार्यक्रम सुरु करण्यात आला आहे.
महाराष्ट्र राज्याची सन २०११ च्या जनगणनेनुसार लोकसंख्या ११.२४ कोटी इतकी आहे.
त्यापैकी जवळपास ५५ टक्के लोक हे ग्रामीण भागात तर ४५ टक्के लोक हे शहरी भागात राहतात.
राज्यात पुणे ( २५४० खाटा), ठाणे (१८५० खाटा), नागपूर (९४० खाटा), रत्नागिरी (३६५ खाटा) या ठिकाणी प्रादेशिक मनोरुग्णालय कार्यरत आहेत. त्यांची एकुण ५६९५ मनोरुग्णांची भरती करण्याची
क्षमता आहे. तसेच अंबेजोगाई जि. बीड येथे १०० खाटांचे वृध्दत्व आरोग्य व मानसिक आजार केंद्र स्थापन करण्यात आलेले आहे. तसेच जालना जिल्हयात ३६५ खाटांचे प्रादेशिक मनोरुग्णालय स्थापन करण्यास मान्यता देण्यात आलेली आहे.
कोल्हापूर जिल्हयामध्ये शासकिय मनोरुग्णालय नसल्याने रुग्णांना पुणे अथवा रत्नागिरी येथे
जावे लागते. कोल्हापूर पासून पुणे २५० किमी व रत्नागिरी १५० किमी एवढे अंतर असल्यामुळे
मनोरुग्णाला उपचारासाठी इतक्या लांब अंतरापर्यंत उपचाराकरीता घेवून जाणेकरीता खूप अडचणी येत आहेत. तसेच कोल्हापूर, सांगली आणि सातारा तसेच जवळपासच्या सीमाभागावरील रुग्णांना
उपचाराकरीता पुणे अथवा रत्नागिरी येथे उपचाराकरीता जाण्याव्यतिरीक्त दुसरा पर्याय नाही.
तसेच सन २०११ च्या जनगनणेनुसार कोल्हापुर जिल्हयाची लोकसंख्या ३८,७४,०१५, सातारा जिल्हयाची लोकसंख्या ३०,०३,९२२ व सांगली जिल्हयाची लोकसंख्या २८,२०,५७५ व सीमा भागातील
पृष्ठ ५ पैकी २
# Page 3
शासन निर्णय क्रमांकः प्रामनो-२०२१/प्र.क्र. ३३०/आ-३ अ
अशी मोठयाप्रमाणात लोकसंख्या असून आजची लोकसंख्या त्याहून अधिक आहे. त्यामुळे कोल्हापूर येथे उपचारासाठी शासकीय मनोरुग्णालय आवश्यक आहे.
सदर वस्तुस्थिती पाहता कोल्हापूर जिल्हयात प्रादेशिक मनोरुग्णालय सुरु करणेबाबतची मागणी अनेक वर्षापासून जनतेमधून तसेच स्थानिक लोकप्रतिनिधी मार्फत करण्यात येत आहे. त्यामुळे मानसिक रुग्णांचे आंतररुग्ण उपचार तसेच पुनर्वसन यासाठी होणारी गैरसोय टाळण्याकरीता
कोल्हापूर येथे मनोरुग्णालय होणे आवश्यक आहे. वरील बाबीं विचारात घेता मौजे उदगांव ता. शिरोळ जि. कोल्हापूर येथे प्रादेशिक मनोरुग्णालय, रत्नागिरीच्या धर्तीवर ३६५ खाटांचे प्रादेशिक मनोरुग्णालय स्थापन करणे प्रस्तावित आहे.
उपमुख्यमंत्री (वित्त) यांनी सन २०२३ च्या अर्थसंकल्पीय अधिवेशनामधील दिनांक ०९ मार्च, २०२३ रोजीच्या अभिभाषणामध्ये " मानसिक अस्वास्थ्य आणि व्यसनाधीनतेची वाढती समस्या लक्षात
घेता, जालना, भिवंडी, पुणे आणि नागपूर येथे नवीन व्यसनमुक्ती केंद्र कार्यान्वित करण्यात येतील.
ठाणे आणि कोल्हापुरात ८५० कोटी रुपये खर्चून अत्याधुनिक मनोरुग्णालय प्रस्तावित आहेत." अशी घोषणा केलेली आहे. त्याअनुषंगाने मौजे उदगांव (जयसिंगपूर), ता.शिरोळ, जि. कोल्हपूर येथे प्रादेशिक मनोरुग्णालय स्थापन करण्याबाबतचा प्रस्ताव मा. मंत्रिमंडळाच्या मान्यतेसाठी सादर करण्यात आला
होता. त्यास दिनांक ३ मे, २०२३ रोजीच्या मंत्रिमंडळाच्या बैठकीत मान्यता देण्यात आली आहे.
त्याप्रमाणे खालीलप्रमाणे शासन निर्णय निर्गमित करण्यात येत आहे.
शासन निर्णय :
मौजे उदगांव (जयसिंगपूर) ता. शिरोळ, जि. कोल्हापूर येथे ३६५ खाटांचे प्रादेशिक मनोरूग्णालय स्थापन करण्यास शासनाची मान्यता देण्यात येत आहे.
२. मौजे उदगांव (जयसिंगपूर) ता. शिरोळ, जि. कोल्हापूर येथे ३६५ खाटांचे प्रादेशिक मनोरूग्णालय स्थापन करण्यासाठी भांडवली, आवर्ती व अनावर्ती असा एकूण रूपये १४६.२२ कोटी एवढा खर्च अपेक्षित असून सदर निधी टप्याटप्याने उपलब्ध करून देण्यास शासनाची मान्यता देण्यात येत आहे.
पृष्ठ ५ पैकी ३
# Page 4
शासन निर्णय क्रमांकः प्रामनो-२०२१/प्र.क्र. ३३०/आ-३ अ
३. मौजे उदगांव (जयसिंगपूर) ता. शिरोळ, जि. कोल्हापूर येथील प्रादेशिक मनोरूग्णालयाचे ७५
% बांधकाम पूर्ण झाल्यानंतर वैद्यकीय शिक्षण व औषधी द्रव्ये विभागाने प्रादेशिक मनोरुग्णालय,
रत्नागिरी साठी आकृतीबंधानुसार मंजूर असलेली पदे प्रादेशिक मनोरूग्णालय मौजे उदगांव
(जयसिंगपूर) ता. शिरोळ, जि. कोल्हापूर या मनोरूग्णालयासाठी तात्काळ वर्ग करण्यास मान्यता
देण्यात येत आहे.
४. सदर शासन निर्णय नियोजन विभागाच्या अनौपचारीक संदर्भ क्रमांक ९३/१४७२/ दिनांक १७.०४.२०२, वित्त विभागाच्या अनौपचारीक संदर्भ क्रमांक १९८/ व्यय - १३ दिनांक १३.०४.२०२३ तसेच वैद्यकीय शिक्षण व औषधी द्रव्ये विभागाच्या अनौपचारिक संदर्भ क्रमांक २ / २०२३ / वैसेवा-१
दिनांक १७.०४.२०२३ अन्वये दिलेल्या सहमतीनुसार निर्गमित करण्यात येत आहे.
५. मौजे उदगांव (जयसिंगपूर), ता. शिरोळ, जि. कोल्हापूर येथील ३६५ खाटांचे प्रादेशिक मनोरूग्णालय बांधण्यासबंधित प्रशासकीय व वित्तीय मान्यतेचा प्रस्ताव IPHS/ NIMHANS Norms
नुसार तात्काळ शासनास सादर करावा.
# Page 5