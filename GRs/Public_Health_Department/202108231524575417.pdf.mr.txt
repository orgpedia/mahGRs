# Page 1
कर्तव्यात कसूर करणाऱ्या वैद्यकीय अधिकाऱ्यांवर कारवाई करण्याबाबत.
महाराष्ट्र शासन
सार्वजनिक आरोग्य विभाग
शासन परिपत्रक क्रमांक : विभाचौ-२०१५/प्र.क्र.२१७/सेवा-४अ
मंत्रालय, गोकुळदास तेजपाल रुग्णालय आवार,
संकुल इमारत, १० वा मजला, मुंबई ४००००१.
तारीख: २७ ऑगस्ट, २०२१
प्रस्तावना : छातीत दुखत असल्याने शासकीय रूग्णालयात अपघात विभागात दाखल झालेल्या रूग्णास वेळीच उपचार न केल्यामुळे व रूग्णाकडे दुर्लक्ष केल्यामुळे रूग्णाचा मृत्यू झाल्याच्या प्रकरणी संबंधित तत्कालिन वैद्यकीय अधिकाऱ्याविरूध्द करण्यात आलेल्या विभागीय चौकशीचे प्रकरण शासनाच्या विचाराधिन आहे. या चौकशी प्रकरणात शासनाच्या असे निदर्शनास आले आहे की, पिडीत रूग्ण छातीत दुखण्याची तक्रार घेऊन शासकीय रुग्णालयात अपघात विभागात चालत आला होता, अपघात विभागातील वैद्यकीय अधिकाऱ्याने रूग्णास तपासले व त्यास अतिदक्षता विभागात पाठविले, तेथे बेड उपलब्ध नव्हता, म्हणून त्याला अन्य विभागात पाठविण्यात आले.
रूग्ण स्वतःच एका विभागातून दुसऱ्या विभागात उपचारासाठी फिरत होता, अन्य विभागात गेल्यानंतर केसपेपरवर त्याचे नाव व इतर नोंदी नसल्याने तेथूनही रूग्णास परत बाहय रूग्ण विभागात पाठविण्यात आले. अपघात विभागातील वैद्यकीय अधिकाऱ्यांनी रूग्णाची प्राथमिक तपासणी केली नाही किंवा रूग्णास अन्य उपचार कक्षात पाठविताना त्याचा आजार व अन्य माहिती पत्रिकेवर नमूद केली नाही. एकंदरित, रूग्णाकडे दुर्लक्ष झाल्यामुळे रुग्णाचा रूग्णालयातच उपचाराअभावी मृत्यू झाल्याची घटना घडलेली आहे. या प्रकरणी अपचारी वैद्यकीय अधिकाऱ्याने शासनाकडे अभिवेदन सादर करताना चौकशी अधिकाऱ्याने आपले म्हणणे ऐकून घेतले नाही, अतिदक्षता विभागातील वैद्यकीय अधिकारी आणि सर्वसाधारण वॉर्डमधील वैद्यकीय अधिकारी यांच्यातील सुक्ष्म फरक चौकशी अधिकाऱ्यांनी विचारात घेतला नाही, आपण रूग्णास व्हीलचेअरवर बसवून शिपायासोबत आयसीसीयु मध्ये पाठविले होते, तेथे त्याचे इ.सी.जी./ नाडी तपासणी होईल म्हणून आपण केली नाही असा खुलासा केला आहे. अपघात विभागातून रूग्ण अतिदक्षता विभागात आल्यानंतर, छातीत दुखण्याची त्याची तक्रार लक्षात घेता अतिदक्षता विभागात त्याची तपासणी करता आली असती व बेड उपलब्ध नसला तरी रूग्णावर तात्काळ औषधोपचाराची उपाययोजना करता आली असती. तथापि, तेथेही तसे घडले नाही. रूग्ण रूग्णालयात पोहचूनही वैद्यकीय अधिकाऱ्यांच्या अनास्थेमुळे किंवा त्यांनी केसपेपरवर रूग्णाचे नाव व इतर नोंदी नसल्याच्या कारणाने रूग्णास तात्काळ वैद्यकीय उपचार मिळत नसतील तर ते गैर आहे. या प्रकरणाची गंभीर दखल घेऊन, अशा घटना घडू नये म्हणून प्रशासकीय सूचना देण्याचे मा.मंत्री महोदयांनी आदेशित केले आहे. अशा घटना यापुढे घडू नयेत म्हणून शासन याव्दारे पुढीलप्रमाणे सूचना देत आहे.
# Page 2
शासन परिपत्रक क्रमांक : विभाचौ-२०१५/प्र.क्र.२१७/सेवा-४अ, दिनांक - २७ ऑगस्ट, २०२१.
परिपत्रक : शासकीय आरोग्य केंद्र/रुग्णालयात दाखल होणाऱ्या रूग्णावर, रूग्णालयात कर्तव्यावर असलेल्या वैद्यकीय अधिकाऱ्याच्या अनास्थेमुळे एका विभागातून दुसऱ्या विभागात उपचारासाठी फिरावे लागल्यास व त्यास वेळीच उपचार न मिळाल्याने उपचाराअभावी रुग्णाचा मृत्यू झाल्याचे निदर्शनास आल्यास कर्तव्यच्युतीसाठी जबाबदार ठरवून संबंधित वैद्यकीय अधिकाऱ्यास तात्काळ निलंबित करण्यात येईल व त्याच्यावर महाराष्ट्र नागरी सेवा (वर्तणूक) नियम १९७९ मधील नियम ३ चा भंग केल्याच्या कारणास्तव शिस्तभंगविषयक कारवाई करण्यात येईल.
संचालक, आरोग्य सेवा, आरोग्य सेवा आयुक्तालय, मुंबई यांना कळविण्यात येते की, त्यांनी उपरोक्त बाब त्यांच्या अधिपत्याखालील सर्व संबंधितांच्या निदर्शनास आणावी.