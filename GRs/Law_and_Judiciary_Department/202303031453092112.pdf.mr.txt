# Page 1
शासनाचे विभाग व सरकारी वकील /सरकारी अभियोक्ता यांच्यामधील समन्वयाबाबत.
महाराष्ट्र शासन
विधि व न्याय विभाग
शासन परिपत्रक क्रमांकः संकीर्ण-२०२३/८२/का १९
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक. ०३ मार्च, २०२३
वाचा: माननीय उच्च न्यायालय, मुंबई यांचे दिनांक ०७.०२.२०२३ रोजीचे क्रिमिनल रिट याचिका क्रमांक.
१८७४/२०१७ मध्ये दिलेले आदेश.
परिपत्रक
माननीय उच्च न्यायालय, मुंबई यांनी दिनांक ०७.०२.२०२३ रोजी फौजदारी रिट याचिका क्रमांक १८७४/२०१७ मध्ये आदेश पारित केला आहे, ज्यामध्ये मुख्य सचिव यांना माननीय उच्च न्यायालयाने प्रशासकीय विभागांना सूचना जारी करण्याचे निर्देश दिले आहेत, ज्याद्वारे प्रशासकीय विभागाच्या समन्वय अधिकाऱ्यांना मा.उच्च न्यायालय आणि त्याच्या खंडपीठांमधील त्याचप्रमाणे जिल्हा न्यायालयांमधील सरकारी वकील / सरकारी अभियोक्ता यांच्या कार्यालयाशी प्रभावीपणे संपर्क साधण्याच्या त्यांच्या जबाबदाऱ्याबाबत सूचित करावयाचे आहे.
माननीय उच्च न्यायालय, मुंबई यांनी असेही निरीक्षण नोंदवले आहे की, न्यायालयीन आदेशानंतरही व उच्च न्यायालयातील सरकारी वकील / सरकारी अभियोक्ता यांच्या कार्यालयाने संपर्क साधूनही, मंत्रालयातील प्रशासकीय विभाग प्रतिसाद देत नाहीत किंवा सरकारी वकील / सरकारी अभियोक्ता यांच्या कार्यालयाशी संपर्क साधत नाहीत. परिणामी, सरकारकडून प्रतिसाद न मिळाल्याने, प्रकरणे वेळोवेळी तहकूब करावी लागतात आणि अधिकाऱ्यांवर समन्स बजावणे किंवा प्रकरणी शास्ती लावणे न्यायालयांना भाग पडते.
संदर्भाधिन आदेशाच्या परिच्छेद ६ मध्ये माननीय उच्च न्यायालयाने खालीलप्रमाणे निरीक्षण नोंदविले आहे व निर्देश दिले आहेत : "6. It is for the Principal Secretary of the concerned department who is required to effectively
supervise the process of giving appropriate instructions to the office of Public Prosecution or Government Pleader in the pending matters before the High Court or other Courts. What has been noticed is for want of such Nodal Officer from each Administrative department process of giving instructions to the officers is delayed and at times the Administrative department, even are not communicating with the office of the Public Prosecution or Government Pleader. As a sequel of which the Courts are constrained to saddle costs or summon the Officers in the Court. In the aforesaid background, we hereby direct that the Chief Secretary of the State shall issue appropriate instructions to the Administrative department, thereby intimating the Nodal Officer who shall be solely responsible for effectively communicating to the office of Public Prosecutor or Government Pleader in the High Court and its Benches, so also the District Courts or in alternate evolve a mechanism to effectively deal and address the above issue."
यास्तव, माननीय उच्च न्यायालयाच्या उपरोक्त आदेशाच्या अनुषंगाने, सर्व प्रशासकीय विभागांच्या अपर मुख्य सचिव/प्रधान सचिव/सचिव यांना याद्वारे निर्देश देण्यात येत आहेत की, संबंधित प्रशासकीय विभागांनी नियुक्त केलेले संबंधित समन्वय अधिकारी हे विभाग, मा. उच्च न्यायालय आणि खंडपीठे तसेच जिल्हा
# Page 2
शासन परिपत्रक क्रमांक: संकीर्ण-२०२३/८२/का १९
न्यायालयातील सरकारी वकील / सरकारी अभियोक्ता यांच्या कार्यालयाशी प्रभावीपणे समन्वय साधून सूचना प्राप्त करून घेत आहेत व सरकारी वकील / सरकारी अभियोक्ता यांच्या कार्यालयास सत्वर प्रतिसाद देत आहेत, याची खात्री करावी व संबंधित समन्वय अधिका-यांना यासंदर्भात दक्ष राहण्याबाबत सुचना द्याव्यात. पुढे असे ही निर्देश देण्यात येत आहेत की, जेथे प्रशासकीय विभागांनी कोणत्याही कारणास्तव अद्याप समन्वय अधिकाऱ्याची नियुक्ती केलेली नाही, त्यांनी तात्काळ समन्वय अधिकारी नियुक्त करावा, जो मा. उच्च न्यायालय आणि खंडपीठे तसेच जिल्हा न्यायालयातील सरकारी वकील किंवा सरकारी अभियोक्ता यांच्या कार्यालयाशी प्रभावीपणे संपर्क साधण्यासाठी व्यक्तीश: व पूर्णपणे जबाबदार असेल.