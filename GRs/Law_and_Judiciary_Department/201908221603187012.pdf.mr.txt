# Page 1
श्री साईबाबा संस्थानच्या सुधारित वैद्यकीय आर्थिक अनुदान नियमावलीस शासन मान्यता देण्याबाबत...
महाराष्ट्र शासन
विधि व न्याय विभाग
शासन निर्णय क्रमांक सांसवि-१०१८/१६१४/प्र.क्र.२०९/का.१६
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२.
दिनांक : २२ ऑगस्ट, २०१९.
वाचा : १) विधि व न्याय विभाग पत्र क्र.सासंवि २००५/३७६/(७६)-का.सोळा,दि.०५.०५.२००६ २) श्री साईबाबा संस्थान व्यवस्थापन समिती दि.२४.०७.२०११ रोजीच्या बैठकीत निर्णय ३) श्री साईबाबा संस्थान व्यवस्थापन समिती दि.१७.०९.२०१८ रोजीच्या बैठकीत निर्णय ४) मुख्य कार्यकारी अधिकारी, श्री साईबाबा संस्थान विश्वस्तव्यवस्था, शिर्डी यांचे पत्र क्र.एसएसएस/एसएसएच/अनुदान/२६४९/२०१८,दि.०३.१०.२०१८.
५) मुख्य कार्यकारी अधिकारी, श्री साईबाबा संस्थान विश्वस्तव्यवस्था, शिर्डी यांचे पत्र क्र. एसएसएस/एसएसएच/अनुदान/१८९/२०१९,दि.०६.०५.२०१९.
प्रस्तावना :
शासनाच्या संदर्भाधीन क्र.१, दि.०५.०५.२००६ रोजीच्या पत्रान्वये गरीब व गरजू रुग्णांना संस्थानामार्फत वैद्यकीय अर्थसहाय्य देण्याबाबतच्या नियमावलीला मान्यता देण्यात आली होती.
सदर मान्यतेच्या अनुषंगाने संस्थानाच्या संदर्भाधीन क्र.२, दि.२४.०७.२०११ रोजीच्या सभेत वैद्यकीय आर्थिक अनुदान देण्यासाठीच्या स्वतंत्र नियमावलीस मान्यता देण्यात आली. काळाच्या ओघात या नियमावलीत सुधारणा करणे आवश्यक असल्यामुळे या नियमावलीत सुधारणा करण्याबाबतचा निर्णय श्री साईबाबा देवस्थान व्यवस्थापन समितीच्या दि.१७.०९.२०१८ रोजीच्या सभेत घेण्यात आला.
त्यानुसार मुख्य कार्यकारी अधिकारी, श्री साईबाबा संस्थान विश्वस्तव्यवस्था, शिर्डी यांनी त्यांच्या संदर्भाधीन पत्र क्र.४ व ५ अनुक्रमे दि.०३.१०.२०१८ व दि.०६.०५.२०१९ रोजीच्या पत्रान्वये शासनास विनंती केली आहे. सदर विनंतीनुषंगाने श्री साईबाबा संस्थानाद्वारे गरीब व गरजू रुग्णांना वैद्यकीय अनुदान देण्याच्या नियमावलीत सुधारणा करण्याची बाब शासनाच्या विचाराधीन होती.
शासन निर्णय : श्री साईबाबा संस्थान विश्वस्तव्यवस्था(शिर्डी) अधिनियम, २००४ मधील कलम १७ (१) व कलम १७ (२) (ण) मधील तरतुदीचा वापर करुन श्री साईबाबा संस्थानामार्फत गरीब व गरजू रुग्णांना वैद्यकीय अनुदान देण्याबाबतच्या सुधारीत नियमावलीला पुढीलप्रमाणे मान्यता देण्यात येत आहे: (१) वैद्यकीय आर्थिक अनुदान हे खालील शस्त्रक्रिया/ उपचारासाठी देण्यात येईल.
अ) कर्करोगासंबंधी उपचार, शस्त्रक्रिया व नंतरचे उपचार ब) रक्तासंबंधीचे आजार क) जी.बी.एस. (Guillain Barre Syndrome) ड) कॉक्लीअर इम्प्लांट ई) सर्व प्रकारच्या ट्रान्सप्लॉन्ट (Transplant) शस्त्रक्रिया व नंतरचे उपचार
# Page 2
शासन निर्णय क्रमांकः सांसवि-१०१८/१६१४/प्र.क्र.२०९/का.१६
(२) पिवळे रेशन कार्ड धारक रुग्ण व त्यांचे कुटुंबिय यांचे सर्व मार्गाने मिळणारे एकूण वार्षिक उत्पन्न रु.१ लाख ६० हजार किंवा त्यापेक्षा कमी व केसरी रेशनकार्ड धारक रुग्ण व त्यांचे कुटुंबिय यांचे सर्व मार्गाने मिळणारे एकूण वार्षिक उत्पन्न रु. ८५ हजार किंवा त्यापेक्षा कमी असल्यास अर्जदाराचा अर्ज अनुदानासाठी ग्राह्य समजण्यात येईल. उत्पन्नाचे प्रमाणपत्र खालीलप्रमाणे असावे: अ) रुग्णांचा /पालकाचा व्यवसाय/ शेती वा नोकरी / व्यापार असेल तर रुग्णाने वा / आणि त्याच्या पालकाने त्यांच्या सर्व मार्गांनी मिळणाऱ्या उत्पन्नाबाबत प्रतिज्ञापत्र (Affidavit) द्यावे.
आ) रुग्ण वा / आणि त्याच्या पालकांचे एकूण उत्पनाबाबत त्या भागातील तहसिलदार यांनी दिलेले उत्पन्नाचे प्रमाणपत्र द्यावे.
ब) रुग्ण ६० वर्षाच्या वर असेल तर केवळ त्याच्या वैयक्तिक उत्पन्नाचा विचार करुन अनुदान देण्यात येईल.
(३) अनुदान हे केवळ भारतातील सरकारी, जिल्हा परिषद वा महानगरपालिका रुग्णालय, सार्वजनिक धर्मादाय न्यासाने चालविलेले रुग्णालय, सार्वजनिक लिमिटेड कंपनी (Public Limited Company) यांनी चालविलेले अगर सहकारी संस्था (Co-operative Society) अथवा शासकीय वैद्यकीय महाविद्यालय यांनी चालविलेले रुग्णालय, यातील उपचार / शस्त्रक्रियेवरील खर्चापोटी देण्यात येईल. परंतु अशा रुग्णालयाची नोंद संस्थानच्या अनुदान यादीत असणे आवश्यक.
(४) संस्थानच्या रुग्णालयात ज्या रुग्णांच्या शस्त्रक्रिया / उपचार, होणार/ झालेले असतील अशा रुग्णांना संस्थानामार्फत अनुदान देण्यात येणार नाही.
(५) अनुदान मागणी अर्जासोबत उपचार / शस्त्रक्रियेसाठी लागणाऱ्या खर्चाचे व शस्त्रक्रिया यांचे अंदाजे (Tentative) तारीख दर्शविणारे संबंधित वैद्यकीय अधिकारी यांची सही, पदवी, रजिस्ट्रेशन नंबर सह रुग्णालयाच्या लेटरहेडवर प्रमाणपत्र आवश्यक आहे.
(६) औषधांच्या उपचाराच्या वाढत्या किंमती व खर्च लक्षात घेता अनुदान हे शस्त्रक्रिया उपचारासाठी येणाऱ्या एकूण खर्चाच्या २५% अगर रु.५०,०००/- पैकी जी कमी पूर्णाकिंत रक्कम असेल तेवढी रक्कम देण्यात येईल. मात्र शस्त्रक्रिया उपचाराचा खर्च रु.१५,०००/- अगर त्याहून कमी असल्यास अनुदान देण्यात येणार नाही.
(७) अनुदानाची रक्कम परस्पर संबंधित रुग्णालयाच्या नावाने R.T.G.S. द्वारे पाठविण्यात येईल.
(८) रुग्णाच्या वैयक्तिक नावाने डी.डी./ चेक देण्यात येणार नाही.
(९) रुग्णाची शस्त्रक्रिया ज्या तारखेस आहे, तत्पूर्वी अगर जास्तीत जास्त एक महिना नंतर अनुदान मिळू शकेल. त्यानंतर आलेल्या अर्जाचा विचार करण्यात येणार नाही. मात्र अर्ज अपूर्ण असल्यास कागदपत्रांची पूर्तता करण्यासंबंधी रुग्णास पत्र पाठविल्यास असे पत्र पाठविल्यापासून पुढे एक महिन्याची मुदत सदर रुग्णास सर्व आवश्यक कागदपत्रांची पूर्तता करण्यासाठी देण्यात येईल.
त्यानंतर आलेल्या अर्जाचा मात्र विचार करण्यात येणार नाही.
(१०) अर्जदाराने अनुदान मागणीचा संपूर्ण अर्ज शस्त्रक्रियेपूर्वी साधारणत: एक महिना अगोदर जमा केल्यास शस्त्रक्रियेपूर्वी अनुदानाची रक्कम रुग्णालयात पोहोच होईल, तसेच तातडीच्या प्रकरणात शस्त्रक्रियेनंतर परंतु रुग्णालयातून रुग्णास डिसचार्ज देण्यापूर्वी अर्जदाराने सर्व कागदपत्रांची पूर्तता करुन अर्ज सादर करावा.
पृष्ठ ४ पैकी २
# Page 3
शासन निर्णय क्रमांकः सांसवि-१०१८/१६१४/प्र.क्र.२०९/का.१६
(११) प्रत्येक रुग्णास गंभीर आजारासाठी फक्त एकदाच अनुदान देण्यात येते. परंतु ज्या आजारांसाठी वारंवार उपचार करावे लागतात. उदा. कॅन्सर इ. अशा आजारांसाठी दरवर्षी अनुदान देण्यात येईल.
(१२) अनुदान मागणी अर्जासोबत पेशंटचे नाव असलेल्या रेशनकार्डाची व पेशंटच्या आधारकार्डाची प्रमाणित केलेली झेरॉक्स प्रत देणे आवश्यक आहे.
(१३) केंद्र शासनाच्या किंवा राज्य शासनाच्या जीवनदायी / महात्मा ज्योतिबा फुले जीवनदायी आरोग्य योजना, तत्सम योजनेंतर्गत लाभ घेणाऱ्या रुग्णांना संस्थानमार्फत अनुदान देण्यात येणार नाही.
(१४) अर्जासोबत जोडाव्या लागणाऱ्या सर्व कागदपत्रांची स्व:साक्षांकित (Self-Attested) केलेल्या प्रमाणित प्रतिलिपी असाव्यात.
(१५) अनुदान प्राप्त होणाऱ्या रुग्णालयांनी पाठविण्यात आलेल्या वैद्यकीय आर्थिक अनुदानाचा त्याच रुग्णासाठी वापर करावा, रुग्ण डिस्चार्ज झाला असल्यास सदरच्या रुग्णाला दिलेल्या रकमेची स्टॅम्प रिसीट व उपयोगिता प्रमाणपत्राची माहिती तात्काळ संस्थानास सादर करावी. दिलेल्या वैद्यकीय आर्थिक अनुदानाच्या रकमेचा उपयोग त्या रुग्णासाठी न झाल्यास ती रक्कम संस्थानाच्या खाती त्वरीत जमा करणे आवश्यक आहे.
(१६) श्री साईबाबा संस्थानच्या वैद्यकीय आर्थिक अनुदान देण्याच्या नियमावलीतील रुग्णालयाचा समावेश करावयाचा झाल्यास रुग्णालयाने खालीलप्रमाणे कागदपत्रे सादर करणे आवश्यक आहे.
अ) धर्मादाय आयुक्त यांच्या कार्यालयात रजिस्टर ट्रस्ट असल्याबाबत नोंदणी प्रमाणपत्राची झेरॉक्स प्रत.
ब) ट्रस्ट नियमावली (Trust Byelaws) क) आयकर ८०जी, १२ ए प्रमाणपत्राची झेरॉक्स प्रत, मागील तीन वर्षाचे ऑडीट रिपोर्ट.
ड) रुग्णालयात कोणकोणत्या आजारावरील शस्त्रक्रिया/उपचार केले जातात याबाबतची माहिती (दरपत्रकासह).
इ) रुग्णालय हे धर्मादाय असल्याबाबतचे हमी पत्र. ( रुग्णालयाच्या लेटरहेडवर नोंदणी क्रमांकासह ) फ) रुग्णालयास शासनाच्या महात्मा ज्योतिबा फुले जनआरोग्य योजनेची मान्यता आहे किंवा कसे? याबाबत रुग्णालय प्रमुखाचे प्रमाणपत्र.
ज) रुग्णालय हे धर्मादाय संस्थेच्या स्वमालकीचे आहे किंवा करारावर अथवा भाडेतत्वावर चालविण्यासाठी घेतलेले आहे, याबाबतचा खुलासा.
तसेच रुग्णालयाबाबतची इतर अनुषंगिक माहिती सादर करणे. ही सर्व कागदपत्रे श्री साईबाबा संस्थानच्या अनुदान विभाग व वित्त विभाग अथवा लेखा शाखा अथवा ऑडिटर यांचेकडून तपासणी केल्यानंतर, व्यवस्थापन समितीच्या मान्यतेने रुग्णालय पॅनलवर घेण्यात येईल.
सदर नियमावलीचे काटेकोरपणे पालन करण्यात यावे.
सदर योजना अंमलात आणण्याकरिता प्रत्येक वर्षी निधीची तरतूद अंदाजपत्रकात करण्यात यावी. मंजूर केलेल्या तरतुदीपेक्षा जास्त खर्च होऊ नये, याची दक्षता घेण्यात यावी.
पृष्ठ ४ पैकी ३
# Page 4
शासन निर्णय क्रमांकः सांसवि-१०१८/१६१४/प्र.क्र.२०९/का.१६