# Page 1
विधि व न्याय विभागातील विधि विधान शाखेतील (ब शाखा) अधिकाऱ्यांच्या प्रतिनियुक्तीबाबत.
महाराष्ट्र शासन
विधि व न्याय विभाग
शासन निर्णय क्रमांक : इएसटी २०२१/प्र.क्र.१४२/का.२
मादाम कामा मार्ग, हुतात्मा राजगुरू चौक,
मंत्रालय, मुंबई ४०० ०३२.
दिनांक- १४ डिसेंबर, २०२२.
प्रस्तावना : विधि व न्याय विभागातील विधि विधान शाखा ही अधिकारी अभिमूख (Officer Oriented) शाखा आहे. या शाखेत सचिव (विधि विधान), प्रारुपकार नि सह सचिव, उप प्रारुपकार नि उप सचिव, सहायक प्रारुपकार नि अवर सचिव व कनिष्ठ प्रारुपकार या संवर्गामधील एकूण २३ मंजूर पदे आहेत. विधि विधान शाखेतील सर्व पदे ही मंत्रालयीन संवर्गापेक्षा वेगळी आहेत. विधि विधान शाखेतील अधिकाऱ्यांची विधि विधान शाखेच्या बाहेर कोठेही बदली होत नाही अथवा बाहेरील कोणताही अधिकारी विधि विधान शाखेत
बदली होवून येऊ शकत नाही व कामही करू शकत नाही.
२. विधि विधान शाखेतील कामाचे स्वरूप हे तांत्रिक (Technical) स्वरूपाचे आहे. या शाखेत शासनाच्या सर्व विभागातील विधेयके, अध्यादेश, नियम, आदेश, इत्यादींची प्रारूपे तपासली जातात व बनविली जातात. तसेच विधानमंडळात कायदे बनविण्यासंबंधीची सर्व कामे केली जातात. शासनाने
घेतलेल्या प्रशासकीय निर्णयांची अंमलबजावणी ही अधिनियम, अध्यादेश, अधिसूचना, नियम, आदेश, इत्यादींमार्फत होत असते. ही सर्व कामे तात्काळ स्वरूपाची असतात. ही सर्व कामे करण्यासाठी विधि विधान शाखेत सर्व अधिकारी कार्यरत असणे आवश्यक असते. तसेच ही सर्व कामे करण्यासाठी
अधिकाऱ्यांना कामाचा सलग व प्रदीर्घ अनुभव असणे आवश्यक असते.
३. विधि विधान शाखेतील अनेक अधिकारी विधि व न्याय विभागातून दुसऱ्या विभागात अथवा कार्यालयात प्रतिनियुक्तीने जातात अथवा जाण्यासाठी प्रस्ताव सादर करतात. विधि विधान शाखेतील पदे बदली पात्र नसल्यामुळे प्रतिनियुक्तीने अथवा इतर कारणाने रिक्त झालेल्या पदांवर इतर कोणत्याही अधिकाऱ्यांची नियुक्ती करता येत नाही. त्यामुळे प्रतिनियुक्ती अथवा इतर कारणाने रिक्त झालेली विधि विधान शाखेतील पदे ही ब-याच कालावधीकरिता रिक्त राहतात. सदर पदे रिक्त राहल्यामुळे शासनाची कायदेविषयक कामे व संबंधित नस्त्या प्रलंबित राहतात, त्यामुळे शासनाने घेतलेल्या धोरणात्मक निर्णयाच्या अंमलबजावणीस विलंब होतो.
याकरिता, विधि विधान शाखेतील अधिकाऱ्यांच्या सेवा प्रवेश नियमांमध्ये सुधारणा करण्याचा प्रस्ताव सामान्य प्रशासन विभागाला मान्यतेसाठी पाठविलेला होता. सामान्य प्रशासन विभागाने, सेवा
प्रवेश नियमात दुरूस्ती करण्याऐवजी, विधि विधान शाखेतील अधिकाऱ्यांना शासनाच्या अन्य कोणत्याही कार्यालयात प्रतिनियुक्तीने नियुक्ती अनुज्ञेय राहणार नाही याबाबतचा शासन निर्णय विभागाच्या स्तरावरून शासनाच्या मान्यतेने निर्गमित करण्यात यावा असे अभिप्राय दिले आहेत.
उपरोक्त पार्श्वभूमी अनुषंगाने शासन निर्णय निर्गमित करण्याचा प्रस्ताव शासनाच्या विचाराधीन होता.
# Page 2
शासन निर्णय क्रमांक: इएसटी २०२१/प्र.क्र.१४२/का.२
शासन निर्णय : प्रस्तावनेत नमूद केलेल्या पार्श्वभूमीवर शासनाने असा निर्णय घेतला आहे की, विधि व न्याय विभागातील विधि विधान शाखेतील प्रारुपकार नि सह सचिव, उप प्रारुपकार नि उप सचिव, सहायक प्रारुपकार नि अवर सचिव व कनिष्ठ प्रारुपकार या संवर्गातील अधिकाऱ्यांना शासनाच्या अन्य कोणत्याही विभाग/कार्यालय/प्राधिकरण येथील प्रतिनियुक्ती अनुज्ञेय राहणार नाही.
२. सदर निर्णय सामान्य प्रशासन विभागाच्या अनौपचारिक संदर्भ क्रमांक ११२५/२०२२/कार्यासन १२, दिनांक १३.१०.२०२२ अन्वये दिलेल्या अभिप्रायानुसार निर्गमित करण्यात येत आहे.