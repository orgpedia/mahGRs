# Page 1
जिल्हा न्यायालय, कोपरगांव, जि. अहमदनगर येथील नवीन इमारतीमध्ये दिवाणी न्यायाधीश ( वरिष्ठ स्तर), दोन न्यायालये व दिवाणी न्यायालये (कनिष्ठ स्तर), तीन न्यायालये अशी पाच न्यायालये स्थंलातरीत करण्यासाठी निधी उपलब्ध करण्याबाबत.
महाराष्ट्र शासन
विधि व न्याय विभाग
शासन निर्णय क्रमांक : संकीर्ण १११८/१०५१/प्र.क्र.१७२/कार्यासन ११
मादाम कामा मार्ग, हुतात्मा राजगुरु चौक,
मंत्रालय, मुंबई- ४०० ०३२.
दिनांक : ०५ फेब्रुवारी, २०२०.
संदर्भ :- १. विधि व न्याय विभाग, शासन निर्णय समक्रमांक दि.११/१/२०१९.
२. जिल्हा न्यायालय, अहमदनगर यांचे पत्र क्र.कार्य/इमा/१०४९६/२०१९, दि.१५/११/२०१९ ३. वित्त विभाग, शासन परिपत्रक क्र. पूरक २०१९/प्र.क्र.११५/अर्थ-३, दि.०३/१/२०२०.
प्रस्तावना :
मा. उच्च न्यायालयाच्या प्रस्तावानुसार जिल्हा न्यायालय, कोपरगांव, जि.अहमदनगर येथील नवीन
इमारतीमध्ये दिवाणी न्यायाधीश (वरिष्ठ स्तर), कोपरगांव यांची दोन न्यायालये व दिवाणी न्यायालय (कनिष्ठ
स्तर), कोपरगांव यांची तीन न्यायालये अशी पाच न्यायालये स्थंलातरीत करण्यासाठी रू. ६२,६०,१००/
इतक्या खर्चास दि. ११/१/२०१९ च्या शासन निर्णयान्वये प्रशासकीय मान्यता देण्यात आलेली होती. सदर
प्रकरणी जिल्हा न्यायालय, अहमदनगर यांनी संदर्भीय क्र.२ येथील पत्रान्वये निधीची मागणी केली होती.
त्यानुसार सदर कामासाठी डिसेंबर २०१९ च्या हिवाळी अधिवेशनामध्ये पुरवणी मागणी वित्त विभागामार्फत
विधानमंडळास सादर केली होती. सबब, जिल्हा न्यायालय, कोपरगांव, जि.अहमदनगर येथील नवीन
इमारतीमध्ये दिवाणी न्यायाधीश (वरिष्ठ स्तर), कोपरगांव यांची दोन न्यायालये व दिवाणी न्यायालय (कनिष्ठ
स्तर), कोपरगांव यांची तीन न्यायालये अशी पाच न्यायालये स्थंलातरीत करण्यासाठी निधी उपलब्ध करून
देण्याची बाब शासनाच्या विचाराधीन होती.
शासन निर्णय :
जिल्हा न्यायालय, कोपरगांव, जि. अहमदनगर येथील नवीन इमारतीमध्ये दिवाणी न्यायाधीश (वरिष्ठ
स्तर), कोपरगांव यांची दोन न्यायालये व दिवाणी न्यायालय (कनिष्ठ स्तर), कोपरगांव यांची तीन न्यायालये
अशी पाच न्यायालये स्थंलातरीत करण्यासाठी प्रशासकीय मान्यता दिलेल्या रकमेच्या ६०% म्हणजेच
जवळजवळ रू.३७,५२,७०६/- (अक्षरी रु. सदतीस लाख बावन्न हजार सातशे सहा फक्त) इतका निधी सदर
कामासाठी उपलब्ध करून देण्यात येत आहे.
# Page 2
शासन निर्णय क्रमांक: संकीर्ण १११८/१०५१/प्र.क्र.१७२/कार्यासन ११
२. सदर प्रकरणी पुरवणी मागणी, “मागणी क्र. जे-१, २०१४, न्यायदान (००), १०५, दिवाणी व सत्र
न्यायालये, (०२)जिल्हा व सत्र न्यायाधीश, (०२) (०१) जिल्हा व सत्र न्यायाधीश (अनिवार्य) (२०१४०१७२ ), २७–
लहान बांधकामे” या लेखाशीर्षाखाली मंजूर झालेली आहे. त्यानुसार रू.३७,५२,७०६/-(अक्षरी रु. सदतीस
लाख बावन्न हजार सातशे सहा फक्त) इतका निधी सदर कामासाठी उपलब्ध करून देण्यात येत आहे. हा निधी
नियंत्रक अधिकारी म्हणून प्रमुख जिल्हा व सत्र न्यायाधीश, अहमदनगर (जे - ००२२) यांना याद्वारे वितरीत
करण्यात येत आहे. या प्रकरणी मंजूर आणि वितरीत झालेला निधी पूर्ण खर्ची पडेल याची दक्षता घ्यावी. तसेच
सदर निधी ज्या प्रयोजनाकरीता योजला आहे त्यास विवक्षित बाबीसाठी खर्च करण्यात यावा.
३. सदर शासन निर्णय वित्त विभागाच्या अनौपचारिक संदर्भ क्र.३१/२०२०/व्यय-५ दि.१३/०१/२०२०
अन्वये दिलेल्या मान्यतेनुसार निर्गमित करण्यात येत आहे.