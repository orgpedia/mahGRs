# Page 1
जिल्हा सरकारी वकील कार्यालयासाठी आहरण व संवितरण अधिकारी घोषित करण्याबाबत.
महाराष्ट्र शासन
विधि व न्याय विभाग
शासन निर्णय क्रमांक : संकीर्ण-३८१९/प्र.क्र.७३/का.१४
हुतात्मा राजगुरू चौक, मादाम कामा मार्ग,
मंत्रालय, मुंबई-४०० ०३२.
दिनांक : ०६ एप्रिल, २०२१.
संदर्भ :- १) विधि व न्याय विभाग, शासन निर्णय समक्रमांक दिनांक ०८.०७.२०१९ २) विधि व न्याय विभाग, शासन निर्णय समक्रमांक दिनांक २७.०१.२०२० ३) विधि व न्याय विभाग, शासन निर्णय समक्रमांक दिनांक २५.०६.२०२० ४) विधि व न्याय विभाग, शासन निर्णय समक्रमांक दिनांक ०४.०२.२०२१ ५) प्रबंधक (निरिक्षणे), मा. उच्च न्यायालय, मुंबई यांचे क्र. बी(जीइएन)-१००१/२०२१/२४६, दि.१६.०२.२०२१ चे पत्र.
प्रस्तावना :
विधि व न्याय विभागाच्या संदर्भाधिन क्र. १ ते ४ येथील शासन निर्णयान्वये वित्त विभागाच्या वेळोवेळी प्राप्त मान्यतेनुसार दि. ३१ मार्च, २०२१ पर्यंतच्या कालावधीसाठी जिल्हा सरकारी वकील कार्यालयाकरीता (नगर दिवाणी व सत्र न्यायालय, मुंबई वगळून) त्या कार्यालयास संलग्न असलेल्या जिल्हा व सत्र न्यायालयातील “अधिक्षक" (अराजपत्रित) या पदास विशेष बाब म्हणून “आहरण व संवितरण अधिकारी” म्हणून घोषित करण्यात आले होते.
आणि ज्याअर्थी, जिल्हा सरकारी वकील कार्यालयासाठी (नगर दिवाणी व सत्र न्यायालय, मुंबई वगळून) राजपत्रित अधिकाऱ्यास “आहरण व संवितरण अधिकारी” म्हणून घोषित करण्याची बाब शासनाच्या विचाराधिन होती.
आणि ज्याअर्थी, मा. उच्च न्यायालय, मुंबई यांनी संदर्भीय पत्र क्र.५ अन्वये प्रबंधक,जिल्हा न्यायालये (नगर दिवाणी व सत्र न्यायालय, मुंबई वगळून) यांना आहरण व संवितरण अधिकारी म्हणून घोषित करण्याची परवानगी दिली आहे.
शासन निर्णय:
त्यानुसार महाराष्ट्र कोषागार नियम, १९६८ मधील नियम १५(३) व १५६ च्या तरतुदीनुसार तसेच वित्त विभाग शासन निर्णय क्रमांक विअप्र-२०१३/प्र.क्र.३०/२०१३ / विनियम, भाग-२, दिनांक १७.०४.२०१५ सोबतच्या वित्तीय अधिकार नियमपुस्तिका १९७८ च्या भाग पहिला, उप विभाग एक, अनुक्रमांक तीन येथे नमूद नियम क्र.२ अन्वये प्रशासनिक विभागास प्रदान करण्यात आलेल्या अधिकारांचा वापर करून “जिल्हा सरकारी वकील कार्यालयाकरीता” (नगर दिवाणी व सत्र न्यायालय, मुंबई वगळून) त्या कार्यालयास संलग्न असलेल्या जिल्हा व सत्र न्यायालयातील “प्रबंधक” या पदास आहरण व संवितरण अधिकारी म्हणून घोषित करण्यात येत आहे.
# Page 2
शासन निर्णय क्रमांकः संकीर्ण-३८१९/प्र.क्र.७३/का.१४
२. जिल्हा सरकारी वकील कार्यालयातील सर्व प्रकारची देयके कोषागारात सादर करण्यासाठी त्यांना प्राधिकृत करण्यात येत आहे. सदर आदेश वित्तीय बाबींपुरतेच मर्यादित राहतील.