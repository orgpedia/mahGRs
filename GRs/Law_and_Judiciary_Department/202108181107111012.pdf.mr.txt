# Page 1
लघुवाद न्यायालय, मुंबई व राज्यातील दुय्यम न्यायालयातील बेलिफ कर्मचाऱ्यांच्या कायम प्रवास भत्त्यात प्रति माह रु.१५००/- अशी सुधारणा करणेबाबत.
महाराष्ट्र शासन
विधि व न्याय विभाग,
शासन निर्णय क्रमांक -संकीर्ण २०१६/७४९/प्र.क्र.२१४/कार्या.-६
मंत्रालय, मुंबई - ४०० ०३२.
दिनांक: १८ ऑगस्ट, २०२१.
संदर्भ : १. शासन निर्णय, विधि व न्याय विभाग, क्र. संकीर्ण २०११/प्र.क्र.१६७/कार्यासन-६, दिनांक २० ऑक्टोबर, २०११ २. प्रबंधक (विधि व संशोधन) यांचे पत्र क्र. Rule/X-४४०२/९५/४४, दिनांक १६ ऑगस्ट, २०१६.
३. प्रबंधक (विधि व संशोधन) यांचे पत्र क्र. Rule/२०२१/१३५, दिनांक ०६ मे, २०२१.
प्रस्तावना:
राज्यातील न्यायालयांच्या संख्येत मोठी वाढ झाली असल्याने तसेच महानगरपालिका, नगरपालिका यांचे कार्यक्षेत्र वाढले असल्याने बेलिफांना आदेशिका व टपाल घेऊन जाण्याकरिता सार्वजनिक वाहतूक वेळेत उपलब्ध होत नसल्याने स्वत:चे वाहन वापरावे लागते.
तसेच बरेचसे बेलिफ हे ग्रामीण भागात राहत असल्याने त्यांना आदेशिका बजावणी करिता वेगवेगळ्या ठिकाणी जावे लागते. त्या व्यतिरिक्त लोक अदालत व ग्राम न्यायालयाच्या प्रक्रियेचे कामदेखील बेलिफांना करावे लागते. बेलिफांच्या प्रोसेस बजावणी कामात देखील प्रचंड वाढ झालेली असून प्रवास भत्त्याच्या देयकासाठी अनुदानाची उपलब्धता, अनुदान नोंदवून देयके तालुका न्यायालयातील कोषागारात सादर करणे इ. साठी लागणारा वेळ विचारात घेता, प्रवासासाठी केलेल्या खर्चाची प्रवास भत्ता देयकान्वये प्रतिपूर्ती होण्यास कालापव्यय होत आहे.
याबाबींचा विचार करुन मा. मुंबई उच्च न्यायालयाच्या नियम समितीने दि. २४ मार्च, २०२१ रोजी बेलिफांच्या कायमस्वरुपी प्रवास भत्त्यात रु.१५००/- प्रति माह अशी सुधारणा करण्याबाबत निर्णय घेतला आहे.
उपरोक्त बाबी तसेच नियम समितीच्या निर्णयाच्या अनुषंगाने सद्यस्थितीत संदर्भाधिन क्र.१ येथील शासन निर्णयान्वये बेलिफ कर्मचाऱ्यांना दरमहा अनुज्ञेय असलेल्या रु.२००/ इतक्या कायमस्वरुपी प्रवास भत्यात सुधारणा करण्याची बाब शासनाच्या विचाराधीन होती.
शासन निर्णय:
लघुवाद न्यायालय, मुंबई व राज्यातील दुय्यम न्यायालयातील बेलिफ कर्मचाऱ्यांना दरमहा रुपये १५००/- (रुपये एक हजार पाचशे मात्र) इतका कायमस्वरुपी प्रवास भत्ता लागू करण्यास शासन मान्यता देण्यात येत आहे.
२. सदरचा खर्च संबंधीत कर्मचाऱ्याचे वेतन ज्या लेखाशिर्षांतर्गत काढले जाते त्या लेखाशिर्षांतर्गत मंजूर अनुदानातून भागविण्यात यावा.
# Page 2
शासन निर्णय क्रमांक: संकीर्ण २०१६/७४९/प्र.क्र.२१४/कार्या.-६ ३. हा शासन निर्णय दिनांक १ सप्टेंबर, २०२१ पासून अंमलात येईल.
४. हा शासन निर्णय वित्त विभागाच्या अनौ. संदर्भ क्र. २६/सेवा-५, दिनांक ३० जून, २०२१ व अनौ. संदर्भ क्र. ७११/व्यय-५, दिनांक ४ ऑगस्ट, २०२१ अन्वये प्राप्त सहमतीने निर्गमित करण्यात येत आहे.