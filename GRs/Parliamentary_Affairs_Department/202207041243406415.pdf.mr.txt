# Page 1
विधानपरिषद आश्वासन समितीपुढे मंत्रालयीन विभागांकडून पाठविण्यात येणाऱ्या आश्वासन पूर्तीसंबंधीच्या कार्यवाहीबाबत...
महाराष्ट्र शासन
संसदीय कार्य विभाग
शासन परिपत्रक क्रमांक: विपआ-२०२२/प्र.क्र.३४/ चार,
मादाम कामा मार्ग, हुतात्मा राजगुरू चौक,
मंत्रालय, मुंबई-४०० ०३२.
दिनांक :३० जून, २०२२
वाचा :- १) शासन परिपत्रक, संसदीय कार्य विभाग, क्रमांक विपआ-२०१२/प्र.क्र.४३ / चार दिनांक १८ सप्टेंबर, २०१५.
२) शासन परिपत्रक, संसदीय कार्य विभाग, क्रमांक विपआ-२०२१/प्र.क्र.१९/चार दिनांक २० एप्रिल, २०२१.
-: शासन परिपत्रक :
महाराष्ट्र विधानमंडळाच्या विधानपरिषद व विधानसभा या उभय सभागृहांमध्ये शासनाच्या वतीने मा.मंत्री/मा.राज्यमंत्री महोदयांकडून देण्यात आलेल्या आश्वासनांची पूर्तता ९० दिवसाच्या कालावधीत करणे ही शासनाची वैधानीक जबाबदारी आहे. तसेच आश्वासन पूर्ततेसंदर्भातील विवरणपत्रात मुळ आश्वासनाच्या विषयानुसार आश्वासन पुर्ततेची माहिती देणे अपेक्षित आहे. त्याप्रमाणे आश्वासन समितीपुढे होणाऱ्या मंत्रालयीन विभागांच्या सचिवांच्या साक्षीच्या वेळी समितीला परिपूर्ण व समाधानकारक माहिती देणे आवश्यक आहे. या अनुषंगाने आवश्यक त्या सूचना संदर्भाधीन परिपत्रकान्वये तात्कालीन मुख्य सचिवांच्या स्तरावरून आणि संसदीय कार्य विभागाकडून सर्व मंत्रालयीन विभागांना वेळोवेळी देण्यात आलेल्या आहेत.
२. महाराष्ट्र विधानमंडळ सचिवालयाने त्यांच्या दिनांक २० जून, २०२२ च्या पत्रान्वये असे कळविले आहे की, “महाराष्ट्र विधानपरिषद आश्वासन समितीच्या अलीकडे झालेल्या बैठकीत असे निदर्शनात आले आहे की, विधानपरिषद सभागृहात विविध संसदीय आयुधावरील चर्चेच्या वेळी मंत्री/ राज्यमंत्री महोदयांकडून देण्यात आलेल्या आश्वासनाबाबत मंत्रालयीन विभागांना विधानमंडळ सचिवालयाकडून आगावू कळवूनही व साक्षीच्या वेळी विचारात घेण्यात येणाऱ्या आश्वासनांच्या विषयाबाबत पुर्वतयारी करण्याकरीता त्यांना पुरेसा वेळ देण्यात येवूनही समितीला गृहीत धरून पुरेशी माहिती न घेता सहजरीत्या समितीसमोर साक्षीसाठी येण्याची मंत्रालयातील अप्पर मुख्य सचिव/प्रधान सचिव/सचिव स्तरावरील अधिकाऱ्यांची ही कार्यपध्दती योग्य नाही याबाबत समितीने तीव्र नाराजी व्यक्त केली आहे. समितीचे सन्माननीय सदस्य समितीच्या बैठकीकरीता त्यांच्या मतदार संघातून मुंबई येथे येत असतात. समितीच्या कामकाजात विभागांच्या अनास्थेमुळे साक्ष न झाल्यामुळे समिती सदस्यांचा वेळ विनाकारण वाया जातो. याबाबत समितीने तीव्र नाराजी व्यक्त केली आहे”.
# Page 2
शासन परिपत्रक क्रमांकः विपआ-२०२२/प्र.क्र.३४/चार
३. महाराष्ट्र विधानमंडळ सचिवालयाने निदर्शनात आणलेल्या बाबी विचारात घेता सर्व मंत्रालयीन विभागांच्या सचिवांना पुढीलप्रमाणे निदेश देण्यात येत आहेत : (१) आश्वासन पूर्ततेच्या अनुषंगाने आश्वासन समितीकडून संबंधित विभागाच्या सचिवांना साक्षीसाठी आमंत्रित करण्यात येते. अशा साक्षीसाठी समितीने मागिवलेली माहिती बैठकीपूर्वी दोन ते तीन दिवस अगोदर समितीला पाठविण्यात यावी आणि संबंधित सचिवांनी परिपूर्ण माहितीसह साक्षीसाठी व्यक्तीशः उपस्थित राहावे, जेणेकरून समितीने विचारलेली माहिती परिपूर्णपणे व समाधानकारकपणे समितीसमोर सादर केली जाईल.
(२) आश्वासन पूर्ततेची विवरणपत्रे सादर करताना आश्वासनाचा मुळ विषय व आश्वासन पूर्तीबाबत दर्शविण्यात आलेली माहिती ही संदिग्ध नसावी. सदर माहिती ही एकमेकांशी सुसंगत असावी.
यास्तव आश्वासनाची पूर्तता परिपूर्णपणे करण्याची दक्षता घेण्यात यावी.
(३) मंत्रालयीन प्रशासकीय विभागाकडे प्रलंबित असलेल्या आश्वासनांचा जलदगतीने निपटारा करण्यात यावा. यासाठी सचिवांनी त्यांच्या विभागांतर्गत अधिकाऱ्यांच्या वेळोवेळी आढावा बैठका आयोजित कराव्या, जेणेकरून आश्वासनांची पूर्तता करण्यामागील अडचणी विचारात घेवून आश्वासने जलदगतीने निकाली काढाता येतील.
४. उपरोक्त सूचनांचे अनुपालन सर्व मंत्रालयीन विभागांच्या सचिवांनी कटाक्षाने करावे आणि आश्वासनांची पूर्तता ९० दिवसाच्या आत होईल याची दक्षता घ्यावी.
# Page 3