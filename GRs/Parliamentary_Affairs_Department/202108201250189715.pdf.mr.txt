# Page 1
महाराष्ट्र विधानमंडळाच्या माजी सदस्यांनी त्यांच्या रेल्वे / विमान प्रवास सवलत खर्चाची प्रतिपूर्तीची देयके विहित वेळेत कोषागार कार्यालयास सादर करण्याबाबत.
महाराष्ट्र शासन
संसदीय कार्य विभाग,
शासन परिपत्रक,क्रमांक-संकीर्ण-२०२१/प्र.क्र. ७३ / दोन,
मंत्रालय, मादाम कामा मार्ग, हुतात्मा राजगुरु चौक,
मुंबई-४०० ०३२.
दिनांक :- २० ऑगस्ट, २०२१.
संदर्भ :- १) शासन निर्णय, संसदीय कार्य विभाग,
क्र. सुविधा-१०/२०००/२४४/प्र.क्र.६/दोन, दिनांक ८ जून, २०००.
२) शासन निर्णय, संसदीय कार्य विभाग,
क्र. सुविधा-२००८/प्र.क्र.१५/दोन, दिनांक ४ जुलै, २००८.
३) शासन परिपत्रक, संसदीय कार्य विभाग,
क्र. संकीर्ण-२०१६/प्रक्र. ६३ / दोन, दिनांक १५ जून, २०१६.
४) शासन परिपत्रक, संसदीय कार्य विभाग,
क्र. संकीर्ण - २०१८/प्र.क्र. ५५/दोन, दिनांक २८ सप्टेंबर, २०१८.
शासन परिपत्रक
महाराष्ट्र विधानमंडळाच्या माजी सदस्यांना राज्यात व राज्याबाहेर प्रतिवर्षी एकूण ३५,००० कि. मी. इतक्या मर्यादेमध्ये एका सोबत्यासह मोफत रेल्वे प्रवासाची सुविधा अनुज्ञेय असून त्यांना तेवढयाच कि. मी. च्या खर्चाच्या मर्यादेत व इतर विहित अटींच्या अधीनस्त रेल्वेऐवजी विमान प्रवासाची सुविधा अनुज्ञेय आहे. त्यांनी सदरहू प्रवासाची प्रतिपूर्तीची देयके तीन महिन्यांच्या विहित मुदतीतच संबंधित कोषागाराकडे सादर करणे आवश्यक आहे.
२. शासनाच्या असे निदर्शनास आले आहे की, माजी सदस्यांकडून काही प्रकरणी उक्त प्रवासाच्या प्रतिपूर्तीची देयके संबंधित कोषागाराकडे तीन महिन्यांच्या विहित कालावधीत सादर केली जात नाहीत.
ब-याचवेळा विलंबाने सादर होणा-या देयकांबाबत, अशा प्रकरणी झालेल्या विलंबाची कारणे समर्थनीय अथवा समर्पक नसतात. त्यामुळे ती नाकारली जातात. तसेच सन २०२० व सन २०२१ मध्ये अनेक माजी विधानमंडळ सदस्यांनी त्यांच्या प्रवास खर्चाची देयके सादर करण्यास झालेला विलंब क्षमापित करण्यासाठी परस्पर या विभागाकडे आणि संबंधित जिल्हा कोषागार कार्यालयामार्फत विनंती केलेली होती. त्यावेळी बहुतांश सदस्यांनी “कोव्हीड-१९ संसर्गजन्य परिस्थितीत भारत सरकारने केलेल्या लॉकडाऊनमुळे शासकीय कार्यालये बंद होती” हे कारण नमूद केलेले होते. तसेच संदर्भाधिन दिनांक ०८.०६.२००० रोजीच्या शासन निर्णयामध्ये प्रवास केल्याच्या दिनांकापासून ३ महिन्यांच्या आत देयके सादर करण्याची अट आहे. तथापि, सदर प्रवासाची देयके एक वर्षाच्या कालावधीनंतर सादर करण्यात येत आहेत.
# Page 2
शासन परिपत्रक क्रमांकः संकीर्ण-२०२१/प्र.क्र. ७३/दोन,
३. सद्यस्थितीत सर्व शासकीय कार्यालये पूर्ण क्षमतेने कार्यरत आहेत. ही बाब विचारात घेऊन, यापुढे “कोव्हीड-१९ संसर्गजन्य परिस्थितीत भारत सरकारने केलेल्या लॉकडाऊनमुळे शासकीय कार्यालये बंद होती” या कारणास्तव प्रस्ताव पाठविण्यात येऊ नयेत. तसेच या कारणास्तव प्रस्ताव पाठवावयाचा असल्यास, “मा. सदस्यांनी प्रवास खर्चाची देयके सादर करणे आवश्यक असलेल्या कालावधीत शासकीय कार्यालये (कोषागार कार्यालय) बंद होती” याबाबतचे प्रमाणपत्र संबंधित जिल्हा कोषागार कार्यालयाने सादर करणे आवश्यक आहे. असे प्रमाणपत्र जोडल्याशिवाय प्रस्ताव शासनाकडे पाठविण्यात येऊ नयेत. अशा प्रस्तावावर विचार केला जाणार नाही. असे प्रस्ताव तात्काळ परत पाठविण्यात येतील.
महाराष्ट्र विधानमंडळाच्या सर्व माजी सदस्यांनी, उक्त संदर्भात नमूद दिनांक ८ जून, २००० च्या शासन निर्णयातील परिच्छेद २ (क) मधील अटीनुसार, प्रवास केल्याच्या तारखेपासून तीन महिन्याच्या आतच प्रतिपूर्तीची मागणी कोषागार कार्यालयास करण्याची दक्षता घ्यावी.