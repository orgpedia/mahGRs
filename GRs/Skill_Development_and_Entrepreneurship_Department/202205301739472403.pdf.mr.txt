# Page 1
महाराष्ट्र राज्य कौशल्य विद्यापीठाकरिता नियंत्रण अधिकारी, आहरण व संवितरण अधिकारी घोषित करणेबाबत.
महाराष्ट्र शासन
कौशल्य, रोजगार, उद्योजकता व नाविन्यता विभाग
शासन निर्णय क्रमांक : कौविउ-२०२०/प्रक्र.१३/उद्योजकता
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२.
दिनांक : ३० मे, २०२२.
वाचा:- १) महाराष्ट्र राज्य कौशल्य विद्यापीठ अधिनियम, २०२१ (सन २०२१ चा महाराष्ट्र अधिनियम क्रमांक ७), दि. २३ मार्च, २०२१.
२) अधिसूचना क्र. कौविउ-२०२१/प्र.क्र.५३/उद्योजकता, दि.०६ एप्रिल, २०२१.
३) शासन आदेश क्र.कौविउ-२०२०/प्रक्र.१३/उद्योजकता, दि. १५ फेब्रुवारी, २०२२.
प्रस्तावना: राज्यातील युवक-युवतींना एकात्मिक आणि समग्र स्वरूपाचे कौशल्य प्रशिक्षण उपलब्ध व्हावे, तसेच त्यांना राष्ट्रीय व आंतरराष्ट्रीय स्तरावरील मान्यताप्राप्त कौशल्याधारित उच्च शिक्षणाद्वारे रोजगारक्षम करुन रोजगार/स्वयंरोजगाराच्या संधी निर्माण व्हाव्यात या हेतूने, राज्यात, महाराष्ट्र राज्य कौशल्य विद्यापीठ (सार्वजनिक-अर्थसहाय्यित) स्थापन करण्यासंदर्भात, महाराष्ट्र राज्य कौशल्य विद्यापीठ अधिनियम, २०२१ (सन २०२१ चा महाराष्ट्र अधिनियम क्रमांक ७ ) दि.२३ मार्च,२०२१ रोजी राजपत्रात प्रसिध्द झालेला आहे. सदरहू अधिनियम राज्यात दि.१४ एप्रिल, २०२१ पासून अंमलात आणण्यात येत असल्याबाबतची अधिसूचना देखील दि.६ एप्रिल, २०२१ रोजी महाराष्ट्र शासन राजपत्र असाधारण खंड-४ मध्ये प्रसिध्द करण्यात आली आहे.
यानुषंगाने महाराष्ट्र राज्य कौशल्य विद्यापीठाच्या कुलगुरुंच्या नियुक्तीची तसेच विद्यापीठातील अन्य
आवश्यक पदांवरील नियुक्तीची कार्यवाही शासनस्तरावर सुरु आहे. सदर विद्यापीठाचे कामकाज लवकरात
लवकर सुरु करुन येत्या शैक्षणिक वर्षापासून विद्यार्थ्यांना दर्जेदार कौशल्य शिक्षण उपलब्ध करण्यासाठी
विद्यापीठाचे कार्यालय सुरु करणे आवश्यक आहे. या हेतूने, महाराष्ट्र कौशल्य विद्यापीठाचे कुलगुरु आणि इतर
विद्यापीठ अधिकाऱ्यांची नियुक्ती होईपर्यंत, विद्यापीठासंबंधीचे आवश्यक प्रशासकीय कामकाज व पत्रव्यवहार
करण्यासाठी आणि विद्यापीठाचे प्राथमिक प्रशासकीय कामकाज सुरू करण्यासाठी दि. १५ फेब्रुवारी, २०२२ च्या
आदेशान्वये डॉ. सुवर्णा खरात, सह सचिव, कौशल्य विकास, रोजगार व उद्योजकता विभाग, मंत्रालय, मुंबई यांची
प्रशासकीय समन्वयक म्हणून नियुक्ती करण्यात आली आहे. महाराष्ट्र राज्य कौशल्य विद्यापीठाच्या आवश्यक
बाबी कार्यान्वित करण्याच्या हेतूने वित्तीय बाबींकरीता, नियंत्रण अधिकारी आणि आहरण व संवितरण अधिकारी घोषित करणे शासनाच्या विचाराधीन होते.
# Page 2
शासन निर्णय क्रमांकः कौविउ-२०२०/प्रक्र.१३/उद्योजकता
शासन निर्णय : महाराष्ट्र राज्य कौशल्य विद्यापीठाच्या वित्तीय बाबींकरीता, नियंत्रण अधिकारी आणि आहरण व संवितरण
अधिकारी या पदांचा कार्यभार पुढील आदेश होईपर्यंत खालील अधिका-यांकडे सोपविण्यात येत आहे.
-----------------------------------------------------------------------------------------------------------------
| १) | सह सचिव, कौशल्य, रोजगार,उद्योजकता व नाविन्यता विभाग, मंत्रालय, मुंबई. | नियंत्रण अधिकारी |
| २) | आहरण व संवितरण अधिकारी, कौशल्य, रोजगार, उद्योजकता व नाविन्यता विभाग, मंत्रालय, मुंबई. | आहरण व संवितरण अधिकारी |
-----------------------------------------------------------------------------------------------------------------
२. आहरण व संवितरण अधिकारी यांनी “महाराष्ट्र राज्य कौशल्य विद्यापीठ” या नावाने, राष्ट्रीयकृत बँकेत खाते उघडण्याची कार्यवाही करावी आणि विद्यापीठासाठी वितरीत निधीचे लेखे स्वतंत्र व अद्ययावत ठेवावेत.
३. सदर शासन निर्णय, वित्त विभागाच्या दि.१७.०४.२०१५ च्या शासन निर्णयान्वये प्रसिध्द केलेल्या वित्तीय अधिकार नियम पुस्तिका, १९७८ अन्वये प्रशासकीय विभागाला प्रदान करण्यात आलेल्या अधिकारानुसार निर्गमित करण्यात येत आहे.