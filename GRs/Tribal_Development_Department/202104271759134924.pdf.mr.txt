# Page 1
आदिवासी घटक कार्यक्रम सन २०२१ २२ अंतर्गत केंद्रवर्ती अर्थसंकल्प या योजनेकरिता निधी वितरण ( २२२५ १७०४)
महाराष्ट्र शासन.
आदिवासी विकास विभाग
शासन निर्णय क्रमांकः बीयुडी-२०२१/प्र.क्र.०२/का-६.
मंत्रालय विस्तार, मुंबई-४०० ०३२
दिनांक: ११.०५.२०२१.
वाचा - १) शासन निर्णय, आदिवासी विकास विभाग, क्र.न्युबयो-२०११/प्र.क्र.८७/का-७, दि.२१.०६.२०१३.
२) शासन निर्णय, आदिवासी विकास विभाग क्र.न्युबयो-२०२१/प्र.क्र.६४/का-९, दि.२०.०४.२०२१.
३) आदिवासी विकास विभाग, नस्ती क्र. न्युबयो-२०२१/प्र.क्र.६५/का-९.
प्रस्तावना: आदिवासी विकास व कल्याणाच्या दृष्टीने स्थल काळानुरुप आवश्यक असणाऱ्या तथापि, नियमित योजनेंतर्गत समाविष्ट नसणाऱ्या उपाययोजना / उपक्रम स्थानिक पातळीवर तातडीने
कार्यान्वित करून त्यांचा लाभ गरजू आदिवासींना प्रत्यक्ष मिळवून देण्यासाठी संदर्भाधीन क्र.१ येथील शासन निर्णयान्वये राज्यात केंद्रवती अर्थसंकल्प/ न्युक्लीअस बजेट योजना राबविण्यात येत आहे.
सद्यस्थितीत राज्यात कोरोना विषाणुचा प्रादुर्भाव वाढत असून आदिवासी क्षेत्रात देखील सदर रोगाचा मोठ्या प्रमाणात शिरकाव झालेला आहे. आदिवासी भागातील मर्यादीत आर्थिक उत्पन्नाची साधने विचारात घेता कोरोना आजारामुळे खाजगी रूग्णालयात दाखल झालेल्या अनुसूचित जमातीतील रूग्णास या आजारासाठी आवश्यक रेमडिसीव्हीर इंजेक्शनसाठी येणारा खर्च आदिवासी घटक कार्यक्रमांतर्गत न्युक्लीअस बजेट योजनेमधून उपलब्ध करून देण्यास संदर्भाधीन क्र. २ येथील शासन निर्णयान्वये मान्यता देण्यात आली आहे. या अनुषंगाने रेमडिसीव्हीर इंजेक्शनसाठी येणाऱ्या खर्चासाठी आवश्यक निधी वितरीत करण्याची बाब शासनाच्या विचाराधीन होती.
शासन निर्णय:
आदिवासी घटक कार्यक्रमांतर्गत सन २०२१-२२ या आर्थिक वर्षात मागणी क्रमांक टी-५ अंतर्गत (०१) (३४)– जनजाती उपयोजना क्षेत्राकरिता केंद्रवर्ती अर्थसंकल्प (२२२५ १७०४), ५०- इतर खर्च या योजनेकरीता अर्थसंकल्पित तरतूदीतून रूपये ३.०० कोटी (अक्षरी रूपये तीन कोटी फक्त) इतका निधी नियंत्रक अधिकारी तथा आयुक्त, आदिवासी विकास, नाशिक यांना वितरीत करण्यास शासन मान्यता देण्यात येत आहे.
२. सदर निधी संदर्भाधीन क्र.२ येथील दिनांक २० एप्रिल, २०२१ रोजीच्या शासन निर्णयान्वये मान्यता दिल्यानुसार कोरोना उपचारासाठी खाजगी रूग्णालयात दाखल झालेल्या अनुसूचित जमातीच्या रूग्णास आवश्यक रेमडिसीव्हीर इंजेक्शनसाठी येणारा खर्च भागविण्यासाठी वितरीत करण्यात येत आहे.
# Page 2
शासन निर्णय क्रमांक: बीयुडी-२०२१/प्र.क्र.०२/कार्यासन.६
३. सदर वितरीत निधी खर्च करतांना शासनाने वेळोवेळी निर्गमित केलेल्या मार्गदर्शक सूचना विचारात घेऊन तसेच विहित पद्धतीने काटकसरीच्या उपाययोजना करुन खर्च करावा. तसेच महाराष्ट्र अर्थसंकल्प नियमपुस्तिका, वित्तीय अधिकार नियमपुस्तिका यामधील वित्तीय नियमांतील निर्देशांचे काटेकोरपणे पालन करावे.
४. सदर शासन निर्णय वित्त विभागाच्या अनौपचारिक संदर्भ क्र. ४३५/ व्यय-१४, दि.२२.०४.२०२१
अन्वये दिलेल्या सहमतीस अनुसरुन निर्गमित करण्यात येत आहे.