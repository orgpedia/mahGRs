# Page 1
आदिवासी विकास विभागांतर्गत स्वयंसेवी संस्थांमार्फत चालविण्यात येणाऱ्या अनुदानित आश्रमशाळांमधील भविष्य निर्वाह निधीचे वर्गणीदार असणाऱ्या शिक्षक व शिक्षकेतर कर्मचाऱ्यांसाठी “महाराष्ट्र सर्वसाधारण भविष्य निर्वाह निधी नियम, १९९८" लागू करण्याबाबत.
महाराष्ट्र शासन
आदिवासी विकास विभाग
शासन निर्णय क्रमांकः भनिनि-२०१८/ प्र.क्र.१५२/ का.११
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
तारीख: २६ जून, २०१८
वाचा : १) शासन पत्र, सामान्य प्रशासन विभाग क्र.भनिनि-१११८/प्र.क्र.४६/१३-अ, दि. ६ जून, २०१८.
प्रस्तावना : सामान्य प्रशासन विभागाच्या शासन निर्णय दिनांक ३१.०५.२०१४ नुसार महाराष्ट्र सर्वसाधारण भविष्य निर्वाह निधी चे वर्गणीदार असलेल्या कर्मचाऱ्यांना धार्मिक यात्रेचा खर्च
भागविण्यासाठी त्यांच्या खात्यातून ना परतावा रक्कम काढण्यास मंजूरी देण्याबाबत तरतूद
करण्यात आलेली आहे. सदर तरतूद ही महाराष्ट्र सर्वसाधारण भविष्य निर्वाह निधी नियम, १९९८
मधील नियमांतर्गत करण्यात आलेली आहे व राज्यातील शासनमान्य अनुदानित माध्यमिक व
उच्च माध्यमिक शाळांमधील कर्मचाऱ्यांकरिता (राज्यातील मान्यताप्राप्त अनुदानित अशासकीय
माध्यमिक शाळांमधील कर्मचाऱ्यांकरिता) महाराष्ट्र भविष्य निर्वाह निधी नियम १९७७ हे स्वतंत्र नियम लागू आहेत. त्यामुळे सदर शाळांमधील महाराष्ट्र सर्वसाधारण भविष्य निर्वाह निधी चे
वर्गणीदार असलेल्या कर्मचाऱ्यांना दि.३१.०५.२०१४ च्या शासन निर्णयान्वये करण्यात आलेली तरतूद आपोआप लागू होऊ शकत नसल्याने अशा शिक्षक/ शिक्षकेतर कर्मचाऱ्यांचे अर्ज अमान्य
होत असल्याच्या तक्रारी प्राप्त झाल्यामुळे सदर विषयासंदर्भात अ.मु.स. (सेवा), सामान्य प्रशासन विभाग यांच्याकडे झालेल्या बैठकीस अनुसरुन उपरोक्त वाचा येथील पत्रान्वये सामान्य प्रशासन
विभागाने दिलेल्या निदेशानुसार पुढीलप्रमाणे निर्णय घेण्यात येत आहे.
शासन निर्णय :
राज्य शासनाच्या कर्मचाऱ्यांना लागू असलेले महाराष्ट्र सर्वसाधारण भविष्य निर्वाह निधी नियम १९९८ मधील तरतूदी व अनुदानित खाजगी शैक्षणिक संस्थांमधील भविष्य निर्वाह निधीचे वर्गणीदार असलेल्या शिक्षक व शिक्षकेतर कर्मचाऱ्यांना लागू असलेल्या नियमांमधील तरतुदींमध्ये
# Page 2
शासन निर्णय क्रमांकः भनिनि-२०१८/प्र.क्र.१५२/का.११
तफावत असल्याने सामान्य प्रशासन विभागाच्या प्रचलित महाराष्ट्र सर्वसाधारण भविष्य निर्वाह
निधी नियमांतील तरतुदींमध्ये एकसूत्रता असावी या उद्देशाने शासकीय कर्मचाऱ्यांकरिता लागू
असलेले “महाराष्ट्र सर्वसाधारण भविष्य निर्वाह निधी नियम, १९९८" या नियमांतील तरतूदी
(सध्या अस्तित्वात असलेल्या तसेच भविष्यात विहित करण्यात येतील त्या) आदिवासी विकास
विभागांतर्गत स्वयंसेवी संस्थांमार्फत चालविण्यात येणाऱ्या अनुदानित आश्रमशाळांमधील भविष्य
निर्वाह निधीचे वर्गणीदार असणाऱ्या शिक्षक व शिक्षकेतर कर्मचाऱ्यांसाठी आपोआप लागू होतील.
२. महाराष्ट्र सर्वसाधारण भविष्य निर्वाह निधी नियम, १९९८ मधील एखादी तरतूद अनुदानित
आश्रमशाळांमधील भविष्य निर्वाह निधीचे वर्गणीदार असणाऱ्या कर्मचाऱ्यांना लागू करावयाची
नसल्यास त्यावेळी तेवढ्या तरतुदी पुरते स्वतंत्र आदेश शासनाकडून निर्गमित करण्यात येतील.