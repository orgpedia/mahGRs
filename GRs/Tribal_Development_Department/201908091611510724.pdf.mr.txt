# Page 1
अतिरिक्त आदिवासी उपयोजना क्षेत्रांतील महसूली गावातून नवीन स्वतंत्र महसूली गावांत रुपांतर झालेल्या गावांना आदिवासी उपयोजना क्षेत्राचे लाभ देण्याबाबत.
महाराष्ट्र शासन
आदिवासी विकास विभाग
शासन निर्णय क्रमांक : अनुक्षे-२०१९/प्र.क्र.८१/का-१४
मादाम कामा रोड, हुतात्मा राजगुरु चौक,
मंत्रालय, मुंबई - ४०० ०३२
दिनांक :- ९ ऑगस्ट, २०१९
वाचा:- (१) विधी व न्याय मंत्रालय, नवी दिल्ली भारत सरकार अधिसूचना क्र. G.S.R.८७६ (E), दि. २ डिसेंबर, १९८५
(२) आदिवासी विकास विभाग, शासन निर्णय क्रमांक : टिएसपी-१०८६/८७१०/प्र.क्र.३१/का-५, दिनांक ९ मार्च, १९९०
प्रस्तावना
भारतीय राज्यघटनेच्या ५ च्या अनुसूचितील परिच्छेद ६ मध्ये दिलेल्या अधिकारांचा वापर करुन मा.
राष्ट्रपती, भारत सरकार यांनी सन १९७१ च्या जनगणनेच्या आधारावर संदर्भ क्र. १ येथील दिनांक २ डिसेंबर, १९८५ रोजीच्या अधिसूचनेद्वारे महाराष्ट्र राज्याचे अनुसूचित क्षेत्र घोषित केले आहे. तर सन १९८१ च्या जनगणनेच्या आधारावर आदिवासी विकास विभागाने संदर्भ क्र. २ अन्वये आदिवासी उपयोजना क्षेत्र व व अतिरिक्त आदिवासी उपयोजना क्षेत्र घोषित केलेले आहे. अशा महाराष्ट्र राज्यातील घोषित केलेल्या मुख्य आदिवासी उपयोजना क्षेत्रातील (अनुसुचित क्षेत्र १९८५ सह) व अतिरिक्त आदिवासी उपयोजना क्षेत्रातील गावे व शहरांच्या क्षेत्रामध्ये सन १९८१ ते २०१९ या कालावधी दरम्यान बदल झालेला आहे.
२. महाराष्ट्र जमीन महसूल अधिनियम, १९६६ ( सन १९६६ चा महाराष्ट्र अधिनियम क्रमांक ४१ ) मधील कलम ४ च्या पोटकलम १ च्या परंतुकानुसार, तहसीलदाराच्या दर्जाहून कमी दर्जाच्या नसलेल्या महसूल अधिकाऱ्यास, प्रत्येक वाडी आणि वेगळे निवासस्थान असलेल्या एखादया गावाच्या गावठाणाच्या हद्दीबाहेरील कोणतेही क्षेत्र अधिसूचनेद्वारे गांव म्हणून प्रस्थापित करण्याचे अधिकार प्राप्त झालेले आहेत. सदरील अधिकाराचा वापर करुन उक्त महसूल अधिकाऱ्याने अतिरिक्त आदिवासी उपयोजना क्षेत्रांतील महसूली गावातून नवीन स्वतंत्र महसूली गावांत रुपांतर केलेले आहे. मात्र, अशा रुपांतरीत गावांना आदिवासी उपयोजना क्षेत्रातील योजनांचा लाभ मिळत नसल्याचे शासनाच्या निदर्शनास आले आहे. त्यामुळे उक्त नवीन स्वतंत्र महसूली गावांत रुपांतर झालेल्या गावांना आदिवासी उपयोजना क्षेत्राचे लाभ देण्याची बाब शासनाच्या विचाराधीन होती.
शासन निर्णय: १. महाराष्ट्र जमीन महसूल अधिनियम, १९६६ ( सन १९६६ चा महाराष्ट्र अधिनियम क्रमांक ४१ ) मधील कलम ४ च्या पोटकलम १ च्या परंतुकानुसार, तहसीलदाराच्या दर्जाहून कमी दर्जाच्या नसलेल्या महसूल अधिकाऱ्याने संदर्भ क्र. २ अन्वये घोषित केलेल्या अतिरिक्त आदिवासी उपयोजना क्षेत्रातील महसूली गावांमधून सन १९८१ ते २०१९ या कालावधीत नवीन स्वतंत्र महसूली गावांत रुपांतर झालेल्या गावांची प्राथम्याने अधिसूचना प्रसिध्द करावी.
२. उपरोक्तप्रमाणे महाराष्ट्र जमीन महसूल अधिनियम, १९६६ ( सन १९६६ चा महाराष्ट्र अधिनियम क्रमांक ४१ ) मधील कलम ४ च्या पोटकलम १ च्या परंतुकानुसार, तहसीलदाराच्या दर्जाहून कमी दर्जाच्या नसलेल्या महसूल अधिकाऱ्याने घोषित केलेल्या अतिरिक्त आदिवासी उपयोजना क्षेत्रातील महसूली गावांमधून नव्याने स्वतंत्र महसूली गावांत रुपांतर झालेल्या गावांना आदिवासी उपयोजना क्षेत्रातील योजनांचे लाभ अनुज्ञेय राहतील.
# Page 2
शासन निर्णय क्रमांकः अनुक्षे-२०१९/प्र.क्र.८१/का-१४ ३. आदिवासी उपयोजना आराखडा तयार करतांना उक्त नवीन स्वतंत्र गावांचा विचार करण्यात यावा.
४. उपरोक्तप्रमाणे घोषित केलेल्या गावांची अधिसूचना जिल्हाधिकारी यांनी आयुक्त, आदिवासी संशोधन व प्रशिक्षण संस्था, पुणे यांना उपलब्ध करुन द्यावी. आयुक्त, आदिवासी संशोधन व प्रशिक्षण संस्था, पुणे यांनी राज्यातील प्रस्तुत गावांचा एकत्रित प्रस्ताव शासनास सादर करावा.