# Page 1
अनुसूचित जमाती व इतर पारंपारिक वन निवासी (वनहक्कांची मान्यता) अधिनियम, २००६ व नियम २००८ आणि सुधारित नियम, २०१२ ची परिणामकारक अंमलबजावणी करणेसाठी करावयाच्या कार्यवाहीबाबत
महाराष्ट्र शासन
आदिवासी विकास विभाग
शासन परिपत्रक क्रमांकः वहका-२०२१/प्र.क्र.५०/का-१४
मादाम कामा रोड, हुतात्मा राजगुरु चौक,
मंत्रालय, मुंबई-४०००३२
दिनांक :- ०३ मार्च, २०२१
वाचा :- १) अनुसूचित जमाती व इतर पारंपारिक वन निवासी (वन हक्कांची मान्यता) अधिनियम २००६ व नियम २००८ आणि सुधारित नियम २०१२.
२) जन जाती कार्य मंत्रालय, भारत सरकार, नवी दिल्ली यांचे अ.शा.पत्र क्र. २३०११/०१/२०१९ FRA, दिनांक १५ जानेवारी, २०१९ ३) शासन निर्णय, आदिवासी विकास विभाग, क्र.वहका-२०१९/प्र.क्र.१८६/का.१४, दि.१० जानेवारी, २०२०
प्रस्तावना : अनुसूचित जमाती व इतर पारंपारिक वन निवासी (वनहक्क मान्य करणे ) अधिनियम, २००६ व नियम, २००८ आणि सुधारित नियम, २०१२ अन्वये अनुसूचित जमाती व इतर पारंपारिक वन निवासी यांना कलम ३ (१) नुसार वैयक्तिक व सामूहिक वनहक्क किंवा दोहोंचे धारणाधिकार मिळण्याचे अधिकार प्राप्त झालेले आहेत. यामध्ये अनुसूचित जमाती किंवा इतर पारंपारिक वननिवासी यांना स्वत:च्या उपजीविकेकरिता शेती कसण्यासाठी वनजमिनी धारण करण्याचा व त्यामध्ये राहण्याचा हक्क; निस्तार सारखे हक्क; गावाच्या सीमांतर्गत किंवा सीमेबाहेर पारंपारिकरीत्या गोळा केले जाणारे गौण वनोत्पादन गोळा करणे, त्याचा वापर करणे किंवा त्याची विल्हेवाट लावणे यासाठी स्वामित्व हक्क; पाण्यामधील मत्स्य व अन्य उत्पादने, चराई करणे, पारंपारिक मोसमी साधनसंपत्ती मिळविण्यास हक्कदार असणे; निरंतर वापर करण्यासाठी पारंपारिकरीत्या संरक्षण व संवर्धन करण्यात आलेल्या कोणत्याही सामाजिक वनस्रोताचे संरक्षण, पुनर्निर्माण, संवर्धन, व्यवस्थापन करण्याचे हक्क इ. विविध वनहक्क प्राप्त झाले आहेत.
वनहक्क कायद्याची प्रभावी अंमलबजावणी होण्यासाठी आदिवासी व इतर वनपट्टे धारकांना वनहक्क प्रमाणपत्र वाटप करणे, दावे मंजूर केलेल्या जमिनीची मोजणी करणे, ७/१२ उतारे तात्काळ देणे याविषयांबाबत मा.मुख्यमंत्री, महाराष्ट्र राज्य यांच्या अध्यक्षतेखाली दि.११.०२.२०१९ रोजी आयोजित करण्यात आलेल्या जनजाती सल्लागार परिषदेमध्ये चर्चा झाली. त्यानुषंगाने वनहक्क कायद्याची परिणामकारक अंमलबजावणी होण्यासाठी सुचना निर्गमित करण्याची बाब शासनाच्या विचाराधीन होती.
शासन परिपत्रक: १. वन हक्क दावे विहित कालावधीत निकाली काढण्यासाठी तसेच वैयक्तिक व सामूहिक दावे मान्य केल्यानंतर दावेदारांना वनहक्क प्रमाणपत्र वाटप, दाव्यांची जमीन मोजणी, वैयक्तिक दाव्यांचा ७/१२ वाटप यासाठी जिल्हाधिकारी यांनी आपल्या जिल्ह्यात कालबध्द मोहिम हाती घ्यावी.
२. वन् क्क २००६ अंतर्गत दावेदाराच्य यात असणारे क्षेत्र व दावेदाराने मागणी केलेले क्षेत्र याचा विचार करून क्षेत्र मंजूर न करता कमी क्षेत्र मंजूर करण्यात येत असल्याचे दिसून येते त्याअनुषंगाने वनहक्क धारकांना नियमानुसार क्षेत्र मंजुर करण्यात यावे.
# Page 2
शासन निर्णय क्रमांकः वहका-२०२१/प्र.क्र.५०/का-१४
३. जिल्हास्तरीय वनहक्क समिती व उपविभागस्तरीय वनहक्क समिती यांच्या नियमित बैठका घेण्यात याव्यात.
४. जिल्हास्तरीय वनहक्क समिती व उपविभागस्तरीय वनहक्क समिती यांच्या बैठकास वनअधिकारी उपस्थित राहतील याची दक्षता घेण्यात यावी.
५. अतिसंवेदनशील वन्यजीव अधिवास क्षेत्रातील (CWH) दावे केंद्र शासनाच्या निदेशाप्रमाणे त्वरित निकाली काढणे आवश्यक असून अतिसंवेदनशील वन्यजीव अधिवास क्षेत्रातील वैयक्तिक, सामुहिक वनहक्क दावे, पुनर्विलोकनाची प्रकरणे निकाली काढण्यात यावीत.
६. मा.सर्वोच्च न्यायालयाच्या याचिका क्र.१०९/२००८ मधील आदेशाच्या अनुषंगाने राज्यातील अमान्य करण्यात आलेले २२,५०९ दावे व अपिल यांची अभ्यासगटाव्दारे तपासणी करून पुनर्विलोकन करण्याबाबत वेळोवेळी जिल्हाधिकारी यांना कळविण्यात आलेले आहे. सदर प्रकरणांचे पुनर्विलोकन करताना कागदपत्रे तपासणी करून योग्य निर्णय घेण्यात यावा तसेच अमान्य केलेल्या प्रकरणांची उचित कारणे नमूद करावीत.
७. आयुक्त, आदिवासी संशोधन व प्रशिक्षण संस्था, पुणे यांनी वनहक्क प्रकरणांचा निपटारा करणे, टायटल्स प्रदान करणे, मोजणी करणे व ७/१२ देणे इत्यादीच्या संदर्भात राबविण्यात येणा-या मोहिमेचे सनियंत्रण करावे व प्रकल्प अधिकारी, एकात्मिक आदिवासी विकास प्रकल्प यांना योग्य त्या सुचना देऊन त्यांच्याकडून पाठपुरावा करण्यात यावा. उपरोक्त मोहिमेचा अहवाल दरमहा आयुक्त, आदिवासी संशोधन व प्रशिक्षण संस्था, पुणे यांना उपलब्ध करून द्यावा.
# Page 3