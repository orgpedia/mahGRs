# Page 1
आदिवासी विकास विभागांतर्गत शासकीय आश्रमशाळा व स्वयंसेवी संस्थांमार्फत चालविण्यात येणाऱ्या अनुदानित आश्रमशाळांमधील शिक्षक व शिक्षकेतर कर्मचाऱ्यांच्या तक्रारीवर कार्यवाही करण्याकरिता तक्रार निवारण समिती गठीत करण्याबाबत.
महाराष्ट्र शासन
आदिवासी विकास विभाग
शासन निर्णय क्रमांकः अआशा-२०२०/प्र.क्र.११३/ का.११
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
तारीख: १६ सप्टेंबर, २०२०
प्रस्तावना :
महाराष्ट्र खाजगी शाळांमधील कर्मचारी (सेवेच्या शर्ती) विनियमन अधिनियम १९७७ मधील कलम
८ अन्वये शाळा न्यायाधिकरणाची तरतूद करण्यात आली आहे. शाळा न्यायाधिकरणाच्या अधिकारक्षेत्रात न येणाऱ्या तक्रारीवर कार्यवाही करण्यासाठी सद्यस्थितीत कोणतीही औपचारीक व्यवस्था अस्तित्वात
नाही. मा.उच्च न्यायालय, मुंबई येथे उच्च व तंत्र शिक्षण विभागाविरुध्द दाखल करण्यात आलेल्या
याचिका क्रमांक ११६१३/२०१४ व २५२७/२०१७ मध्ये निर्णय देताना मा.न्यायालयाने शालेय शिक्षण
विभागास देखिल तक्रार निवारण यंत्रणा निर्माण करण्याचे निर्देश दिले आहेत. मा. उच्च न्यायालयाच्या
सदर निर्देशाच्या अनुषंगाने उच्च व तंत्र शिक्षण विभागाने दिनांक १८.१२.२०१८ च्या शासन निर्णयान्वये शिक्षक/शिक्षकेतर कर्मचारी व अधिकारी यांच्या तक्रारीवर कार्यवाहीसाठी तक्रार निवारण समिती गठीत
केली आहे. त्याच धर्तीवर शालेय शिक्षण व क्रीडा विभागाने दिनांक २० जुलै, २०१९ च्या शासन
निर्णयान्वये शालेय शिक्षण विभागांतर्गत मान्यताप्राप्त खाजगी अनुदानित/ अंशत: अनुदानित शाळेतील शिक्षक व शिक्षकेतर कर्मचाऱ्यांच्या तक्रारीवर कार्यवाही करण्यासाठी तक्रार निवारण समिती गठीत केली
आहे.
२. आदिवासी विकास विभागांतर्गत शासकीय आश्रमशाळा व स्वयंसेवी संस्थांमार्फत चालविण्यात
येणाऱ्या अनुदानित आश्रमशाळांमधील शिक्षक व शिक्षकेतर कर्मचाऱ्यांच्या शाळा न्यायाधिकरणाच्या
अधिकारक्षेत्रात न येणाऱ्या तक्रारीवर कार्यवाही करण्याची कोणतीही व्यवस्था नसल्यामुळे न्यायालयीन प्रकरणांची संख्या वाढत असल्याचे निदर्शनास आले आहे. सदर बाब विचारात घेऊन उच्च व तंत्र शिक्षण
विभाग व शालेय शिक्षण विभागाच्या धर्तीवर शासकीय आश्रमशाळा व अनुदानित आश्रमशाळांमधील शिक्षक व शिक्षकेतर कर्मचाऱ्यांच्या तक्रारीवर कार्यवाही करण्यासाठी तक्रार निवारण समिती गठीत
करण्याचे शासनाच्या विचाराधीन होते.
शासन निर्णय
आदिवासी विकास विभागांतर्गत शासकीय आश्रमशाळा व स्वयंसेवी संस्थांमार्फत चालविण्यात
येणाऱ्या अनुदानित आश्रमशाळांमधील शिक्षक व शिक्षकेतर कर्मचाऱ्यांच्या शाळा न्यायाधिकरणाच्या अधिकारक्षेत्रात न येणाऱ्या तक्रारीवर कार्यवाही करण्यासाठी पुढीलप्रमाणे प्रत्येक अपर आयुक्त स्तरावर तक्रार निवारण समित्या गठीत करण्यात येत आहेत :
# Page 2
शासन निर्णय क्रमांक: अआशा-२०२०/प्र.क्र.११३/ का.११
-----------------------------------------------------------------------------------
| अ.क्र. | अधिकाऱ्यांचे पदनाम | पदनाम |
| १. | संबंधित अपर आयुक्त | अध्यक्ष |
| २. | संबंधित शाळेचे मुख्याध्यापक | सदस्य |
| ३. | संबंधित प्रकल्प अधिकारी कार्यालयातील सहायक प्रकल्प अधिकारी (शिक्षण) | सदस्य सचिव |
-----------------------------------------------------------------------------------
२. उपरोक्त सदस्यांव्यतिरिक्त आवश्यकतेनुसार निमंत्रित सदस्य म्हणून इतर अधिकाऱ्यांना सुनावणीस बोलावण्याचे अधिकार समितीच्या अध्यक्षांना राहतील.
३. दोन्ही पक्षकारांना आपले म्हणणे मांडण्याची वाजवी संधी दिल्यानंतर, तक्रार निवारण समिती
तक्रार दाखल केल्याच्या दिनांकापासून सहा महिन्यांच्या आत कायद्यानुसार तक्रारीची सुनावणी घेऊन त्यावर कारणमिमांसेसह निकाल देईल. असा निकाल देताना शासन धोरण, संबंधित अधिनियम/
अधिसूचना, शासन निर्णय/परिपत्रक/आदेश, विषयाशी संबंधित न्यायालयीन निर्णय हे विचारात घेण्यात यावेत.
४. तक्रार निवारण समितीच्या कार्यपध्दतीबाबत आयुक्त, आदिवासी विकास, नाशिक यांनी स्वतंत्र सूचना निर्गमित कराव्यात.