# Page 1
आदिवासी विकास विभागातील मान्यता रद्द करण्यात आलेल्या/बंद करण्यात आलेल्या अनुदानित आश्रमशाळा अन्य संस्थेस चालविणेस देण्याबाबतची कार्यपध्दती.
महाराष्ट्र शासन
आदिवासी विकास विभाग
शासन निर्णय क्रमांक:-अआशा.२०२३/प्र.क्र.७१/का.११
मादाम कामा मार्ग, हुतात्मा राजगुरु चौक, मंत्रालय, मुंबई-४०० ०३२.
दिनांक :- २३ ऑगस्ट, २०२३
वाचा:- शासन निर्णय क्रमांक:- अआशा.२०११/प्र.क्र.३७५/का.११, दिनांक ०७ मार्च, २०१३
प्रस्तावना:
आदिवासी विकास विभागामार्फत राज्यात अनुसूचित जमातीच्या विद्यार्थ्यांसाठी ५५६ अनुदानित आश्रमशाळा स्वयंसेवी संस्थेमार्फत चालविण्यात येत आहेत. आश्रमशाळा संहितेमध्ये विहित केलेल्या अटी व शर्तीचा भंग झाल्यास अशा आश्रमशाळांची मान्यता रद्द करण्यात येते.
संबंधित संस्थांनी अनुदानित आश्रमशाळा चालविण्यास असमर्थता दर्शविली तर अशाही आश्रमशाळेची मान्यता रद्द करण्यात येते. ज्या संस्था शासनाच्या अटी व शर्तीनुसार चालवित नाहीत व ज्या संस्थाना नैसर्गिक न्यायाच्या तत्वानुसार उचित संधी देऊनही विहित केलेल्या कार्यपध्दतीनुसार व शासनाच्या ध्येय धोरणानुसार आश्रमशाळा चालवत नाहीत. अशाही आश्रमशाळांची मान्यता रद्द करण्यात येते. अशा मान्यता रद्द केलेल्या/ बंद आश्रमशाळा अन्य संस्थांना चालविण्यास देण्याबाबतची कार्यपध्दती संदर्भाधीन शासन निर्णयान्वये विहित करण्यात आली होती. संदर्भाधीन शासन निर्णयामध्ये कालानुरुप बदल करण्याची बाब शासनाच्या विचाराधीन होती.
शासन निर्णय:
या संदर्भातील संदर्भाधीन दिनांक ०७.०३.२०१३ रोजीचा शासन निर्णय अधिक्रमित करण्यात येत आहे.
२. आदिवासी विकास विभागातील मान्यता रद्द करण्यात आलेल्या/बंद करण्यात आलेल्या अनुदानित आश्रमशाळा अन्य संस्थेस चालविणेस देण्याबाबतच्या कार्यपध्दतीत सुधारणा करुन खालीलप्रमाणे सुधारीत निकष व कार्यपध्दती निश्चित करण्यात येत आहे.
१. राज्यात बंद पडलेली अनुदानित आश्रमशाळा अन्यत्र स्थलांतरीत व हस्तांतरीत करुन चालविण्यास इच्छुक असणाऱ्या राज्यातील संस्थेला क्षेत्रबंधनाची अट लागू असणार नाही.
२. विद्यार्थी संख्येअभावी बंद पडलेली/ मान्यता रद्द करण्यात आलेली, राज्यातील अनुदानित आश्रमशाळा पुन्हा त्याच ठिकाणी सुरु करण्यास परवानगी दिली जाणार नाही.
# Page 2
शासन निर्णय क्रमांक: अआशा.२०२३/प्र.क्र.७१/का.११
३. राज्यात अन्यत्र बंद पडलेली/मान्यता रद्द करण्यात आलेली अनुदानित आश्रमशाळा ज्या ठिकाणी हस्तांतरीत/स्थलांतरीत करावयाची आहे त्या ठिकाणी आदिवासी उपयोजना क्षेत्रासाठी/आदिवासी उपयोजना क्षेत्राबाहेरील क्षेत्राकरीता आदिवासी लोकसंख्या अंदाजे ३००० ते ५००० इतकी असावी. तर दुर्गम भागातील क्षेत्रासाठी आदिवासी लोकसंख्या अंदाजे २००० ते ३००० इतकी असावी. तसेच आदिवासी उपयोजना क्षेत्रासाठी किमान ७ कि.मी. आणि आदिवासी उपयोजना क्षेत्राबाहेरील क्षेत्रात किमान १०कि.मी च्या परिसरात आदिवासी विकास विभागाची शासकीय अथवा अनुदानित आश्रमशाळा नसावी. त्या ठिकाणी पाणी पुरवठा, आरोग्य केंद्र, वीज, रस्ते इ. ची सोय असावी. तसेच परिसरातील १० कि.मी. भौगोलीक क्षेत्रातुन अनुदानित आदिवासी आश्रमशाळेकरीता पुरेशा प्रमाणात आदिवासी विद्यार्थी उपलब्ध असावेत.
४. खालील निकषांची पूर्तता करणाऱ्या राज्यातील इच्छुक स्वंयसेवी संस्थानी विहित केलेल्या नमुन्यात आयुक्त, आदिवासी विकास, नाशिक यांचेकडे अर्ज सादर करावा.
अ) संस्थेची नोंदणी व अन्य तपशिल याबाबत संस्थेने सादर करावयाची प्रमाणपत्रे / कागदपत्रे / शपथपत्र
१) संस्था महाराष्ट्र राज्यातील नोंदणीकृत संस्था असणे आवश्यक राहील. धर्मदाय उप/सहायक आयुक्त यांनी दिलेल्या संस्थेच्या नोंदणीपत्राची साक्षांकित प्रत प्रस्तावासोबत जोडावी.
२) संस्थेची मान्यता यापूर्वी शासनाने किंवा धर्मदाय आयुक्तांनी रद्द केली असल्यास किंवा दंड केला आहे किंवा कसे याबाबतचे शपथपत्र अर्ज करणाऱ्या संस्थेने सादर करावे.
३) अर्ज करणाऱ्या संस्थेने संस्थेच्या कार्यकारणीतील सदस्यांचा तपशिल, यामध्ये शैक्षणिक पात्रता/व्यवसाय/प्रवर्ग/जातीचा प्रवर्ग इ. माहिती देण्यात यावी.
४) अर्ज करणाऱ्या संस्थेने संस्थेविरुध्द आर्थिक व फौजदारी स्वरुपाचे गुन्हे दाखल झालेले नसल्याबाबत संबंधित पोलीस अधिकाऱ्यांचे प्रमाणपत्र प्राप्त करुन ते अर्जासोबत सादर करावे.
५) अर्ज करणाऱ्या संस्थेने संस्थेविरुध्द फौजदारी किंवा दिवाणी दावा चालु आहे किंवा याबाबतचे शपथपत्र सादर करावे.
६) यापूर्वी निधीचा अपहार केल्याच्या तक्रारी प्राप्त नसल्याबाबत धर्मादाय आयुक्त यांचे ना-हरकत प्रमाणपत्र संस्थेने प्राप्त करुन ते प्रस्तावासोबत सादर करावे.
७) संस्थेने यापूर्वी शासनाविरुध्द मा. उच्च न्यायालयात/अन्य न्यायालयात याचिका दाखल केली होती किंवा कसे? असल्यास ती प्रलंबित आहे किंवा कसे, निकाल लागला आहे किंवा कसे या संबंधिचे शपथपत्र संस्थेने सादर करावे.
पृष्ठ ९ पैकी २
# Page 3
शासन निर्णय क्रमांक: अआशा.२०२३/प्र.क्र.७१/का.११
ब) संस्थेची आर्थिक स्थिती व उपलब्ध भौतीक सोयी-सुविधा
१) स्वयंसेवी संस्थेची वार्षिक उलाढाल कमीत-कमी रुपये २५ लाख असणे आवश्यक आहे. तसेच संस्थेच्या नावे कमीत-कमी १० लाख रुपयेच्या दिर्घ मुदतीच्या राष्ट्रीयकृत बँकेत ठेवी असल्या पाहिजेत.
२) संस्थेकडे १ वर्षासाठी खर्च करता येईल इतकी रक्कम म्हणजेच किमान रुपये १०
लाख त्यांच्या बँक बचत किंवा चालु खात्यावर शिल्लक असणे अनिवार्य आहे.
३) संस्थेस आश्रमशाळा चालविण्यास मान्यता मिळाल्यास संस्थेने प्रत्येक शैक्षणिक वर्षात किमान १० टक्के निधी स्वत: खर्च करणे बंधनकारक राहील.
४) संस्थेचे मागील ३ वर्षाचे लेखा परीक्षण अहवाल (सनदी लेखा परीक्षकांमार्फत प्रमाणित) अर्जासोबत जोडण्यात यावेत.
५) संस्थेकडे किमान ३ एकर स्वत:च्या मालकीची किंवा भाडयाची जागा असावी.
६) संस्थेने स्वत:च्या अथवा भाडयाने घेतलेल्या जागेवर अनुदानित आश्रमशाळेसाठी सर्व भौतीक सोयी-सुविधांनी युक्त इमारत बांधणे आवश्यक आहे.
क) संस्थेचा शैक्षणिक क्षेत्रातील अनुभव
१) संस्थेस निवासी आश्रमशाळा / वसतिगृह / शैक्षणिक संस्था चालविण्याचा अनुभव असल्यास सदर संस्थेस प्राधान्य देण्यात येईल. अर्जासोबत त्याचा तपशिल देण्यात यावा.
२) संस्थेने शिक्षण क्षेत्रात केलेले कार्य, संस्थेमार्फत सध्या सुरु असलेल्या शाळा, वसतीगृह, कनिष्ठ महाविद्यालये व त्यात असलेल्या सोयी-सुविधांबाबतची सविस्तर माहिती देण्यात यावी.
३) संस्थेच्या सुरु असलेल्या शाळा/वसतीगृहातील गैरप्रकाराबाबत इतर विभागांनी संस्थेच्या विरुध्द यापूर्वी कार्यवाही केली असल्यास त्याबाबतची माहिती देण्यात यावी.
४) यापूर्वी किमान ५ वर्षापासून आदिवासी विद्यार्थ्यांसाठी आश्रमशाळा चालवित असलेल्या परंतु मान्यता न मिळालेल्या संस्थेने त्याबाबतचा संपूर्ण तपशील सादर करावा.
५) अनुदानित आश्रमशाळेबाबत शासनाचे प्रचलित नियम/अटी व शर्ती तसेच शासन वेळोवेळी विहित करेल असे सर्व नियम / अटी व शर्ती मान्य असल्याबाबतचे हमीपत्र संस्थेकडुन घेण्यात यावे.
३. राज्यातील इच्छुक स्वंयसेवी संस्थाकडून प्राप्त झालेल्या सर्व प्रस्तावांसंदर्भात आयुक्त, आदिवासी विकास, नाशिक यांनी अपर आयुक्त, आदिवासी विकास यांचे मार्फत संबंधित प्रकल्प अधिकारी यांचेकडून अहवाल प्राप्त करुन घ्यावेत.
पृष्ठ ९ पैकी ३
# Page 4
शासन निर्णय क्रमांक: अआशा.२०२३/प्र.क्र.७१/का.११
४. आयुक्त, आदिवासी विकास, नाशिक यांचेकडे प्राप्त झालेल्या प्रस्तावासंदर्भात संबंधित प्रकल्प अधिकारी यांनी इच्छुक संस्थेकडे अनुदानित आश्रमशाळेसाठी वर्ग खोल्या, मुख्यध्यापक कार्यालय, शिक्षक व शिक्षकेत्तर कर्मचाऱ्यांकरीता कक्ष, प्रयोगशाळा, वाचनालय, संगणक कक्ष, स्वच्छतागृहे, पिण्याची पाण्याची सोय यासह शाळेची सुसज्ज इमारत, स्नानगृहे, स्वच्छतागृहे यांचेसह मुलां व मुलींकरीता स्वतंत्र वसतीगृह, स्वंयपाकगृह, भोजनकक्ष, पिण्याच्या/वापराच्या पाण्याची टाकी / पाणी पुरवठयाची इतर साधने, या सोयी सुविधांची आश्रमशाळा संहितेमध्ये नमूद करण्यात आलेले मानके तसेच सोबत जोडण्यात आलेले परिशिष्ट-अ मधील बाबींच्या अनुषंगाने तपासणी करुन तपासणी अहवाल अपर आयुक्त यांचेमार्फत आयुक्त, आदिवासी विकास, नाशिक यांना सादर करावा.
५. आयुक्त, आदिवासी विकास, नाशिक यांनी अपर आयुक्त, आदिवासी विकास यांचेमार्फत प्रकल्प अधिकारी यांचेकडून प्राप्त झालेल्या सविस्तर अहवालांची छाननी करुन त्याबाबतचा अहवाल १५ दिवसात त्यांच्या अभिप्रायासह शासनास सादर करावा.
६. स्वंयसेवी संस्थानी सादर केलेल्या प्रस्तावांच्या संदर्भातील आयुक्त, आदिवासी विकास यांचा छाननी अहवाल, त्यांचे अभिप्राय/शिफारस विचारात घेऊन विहित निकषाच्या/गुणवत्तेच्या आधारे मान्यता रद्द केलेल्या/बंद पडलेल्या आश्रमशाळा हस्तांतरणासाठी/चालविण्यासाठी योग्य संस्थेची निवड करण्याचे अधिकार शासनास राहतील. यासंदर्भात शासनाचा निर्णय अंतिम राहील.
७. संस्थेला शासनाकडून प्रथमत: अनुदानित आश्रमशाळा तत्वतः मंजूर करण्यात येईल. संस्थेला तत्वत: मंजूरी देतेवेळी उपरोक्त प्रमाणे इमारत व इतर सोयी-सुविधा उपलब्ध असल्याचे प्रकल्प अधिकारी यांच्या अहवालात नमूद असल्यास व अनुदानित आश्रमशाळेबाबत सर्व निकषांची पूर्तता होत असल्याबाबत संबंधित अपर आयुक्त, आदिवासी विकास यांनी प्रमाणित केल्यानंतरच आयुक्त, आदिवासी विकास यांचेकडून शाळेमध्ये विद्यार्थ्यांना प्रवेश देण्यास तसेच शिक्षकांच्या पदभरतीसंदर्भात मंजूरी आदेश निर्गमित करण्यात येतील.
८. संस्थेस तत्वत: मान्यता देतेवेळी उपरोक्त प्रमाणे सोयी-सुविधासह इमारत उपलब्ध नसल्यास अशी मान्यता देण्यात आल्यापासून दोन वर्षाच्या कालावधीत अनुदानित आश्रमशाळेचे बांधकाम पूर्ण करणे आवश्यक राहील असे न केल्यास सदर संस्थेला बंद पडलेली अनुदानित आश्रमशाळा चालविण्यास देण्यात आलेली तत्वत: मान्यता रद्द करण्यात येईल.
पृष्ठ ९ पैकी ४
# Page 5
शासन निर्णय क्रमांक: अआशा.२०२३/प्र.क्र.७१/का.११
९. इच्छुक संस्थेस राज्यात बंद पडलेली अनुदानित आश्रमशाळा चालविण्यास देण्याच्या अनुषंगाने हस्तांतर/स्थलांतरणाची मंजूरी दिल्यानंतर मंजूरी दिलेल्या ठिकाणी ती आश्रमशाळा शासनाच्या अटी व शर्तीप्रमाणे/आश्रमशाळा संहितेमधील याबाबत
मानकानुसार सुरु करणे बंधनकारक राहील. तथापि शैक्षणिक वर्ष सुरु होण्यापूर्वी अथवा झाल्यानंतरच्या महिन्यात आश्रमशाळा हस्तांतराची/स्थलांतरनाची मंजूरी दिली असल्यास मंजूरी दिल्याच्या दिनांकापासून ६० दिवसात मंजूरी दिलेल्या ठिकाणी ती आश्रमशाळा सुरु करणे बंधनकारक राहील. विहित मुदतीत अनुदानित आश्रमशाळा सुरु न केल्यास सदर आश्रमशाळेचे हस्तांतर/स्थलांतरनासाठी देण्यात आलेली मंजूरी आपोआप रद्द समजण्यात येईल.
# Page 6
# Page 7
# Page 8
# Page 9