# Page 1
माहे मार्च, २०१९ च्या जाहिरातीनुसार जिल्हा परिषदेच्या अखत्यारितील आरोग्य विभागाशी संबंधीत गट-क संवर्गातील सर्व रिक्त पदे भरण्याबाबत.
महाराष्ट्र शासन
ग्राम विकास विभाग
शासन परिपत्रक क्र. संकीर्ण २०२०/प्र.क्र.९९/आस्था ८,
बांधकाम भवन, २५, मर्झबान पथ, मंत्रालय, मुंबई ४०० ००१.
दिनांक: २८ जून, २०२१.
वाचा : १) शासन निर्णय, समक्रमांक दिनांक १४ जून, २०२१.
२) शासन पत्र समक्रमांक दिनांक १५ जून, २०२१.
३) शासन शुध्दिपत्रक, समक्रमांक दिनांक २२ जून, २०२१.
४) शासन पत्र समक्रमांक दिनांक २५ जून, २०२१.
शासन परिपत्रक
कोरोना विषाणू प्रादुर्भावाच्या पार्श्वभूमीवर ग्राम विकास विभागांतर्गत जिल्हा परिषदेकडील गट-क संवर्गातील माहे मार्च, २०१९ च्या जाहिरातीनुसार आरोग्य विभागाशी संबंधित आरोग्य सेवक, आरोग्य सेविका, प्रयोगशाळा तंत्रज्ञ, औषध निर्माता व आरोग्य पर्यवेक्षक या ५ संवर्गातील रिक्त पदे भरण्याबाबतचा संदर्भाधीन क्र.१ येथील शासन निर्णय दिनांक १४ जून, २०२१ व संदर्भ क्र. ३ येथील शासन शुध्दिपत्रक दिनांक २२.६.२०२१ रोजी निर्गमित करण्यात आले आहेत. त्यास अनुसरुन परीक्षा प्रक्रिया राबविण्यासाठी दिनांक१५.६.२०२१ व दिनांक २५.६.२०२१ च्या पत्रांन्वये सूचना देण्यात आल्या आहेत.
२. सामान्य प्रशासन विभागाने सामाजिक व शैक्षणिकदृष्टया मागास (एसईबीसी) प्रवर्गातील घटकांना खुल्या प्रवर्गातील आर्थिकदृष्टया दुर्बल घटकाचा लाभ देण्याबाबतचा शासन निर्णय दिनांक २३.१२.२०२० रोजी निर्गमित केला आहे. मा.सर्वोच्च न्यायालयाने दिनांक ५.५.२०२१ रोजी झालेल्या सुनावणीत सामाजिक व शेक्षणिकदृष्ट्या मागास (एसईबीसी) प्रवर्गाच्या आरक्षणासंदर्भातील कायदा रद्द केला आहे. त्यामुळे सामाजिक व शैक्षणिकदृष्ट्या मागास (एसईबीसी) प्रवर्गातील जागा अराखीव प्रवर्गात रुपांतरीत झाल्याने माहे मार्च, २०१९ च्या जाहिरातीमधील खुल्या प्रवर्गातील समांतर आरक्षणामध्ये बदल होत आहे. तसेच, अनुकंपा तत्वावरील नियुक्त्यांचे प्रमाण काही कालावधीसाठी १० टक्केवरुन २० टक्के केल्यामुळे व जिल्हा परिषदेने त्याप्रमाणे अनुकंपा भरती प्रक्रिया केल्यामुळे व अन्य कारणांस्तव प्रवर्गनिहाय / समांतर आरक्षणनिहाय जागांमध्ये बदल होत आहे. सदर बदलांनुसार पदभरती प्रक्रिया राबविणे आवश्यक आहे. यासाठी काही अधिकचा कालावधी लागणार आहे.
त्यामुळे दिनांक १४.६.२०२१ रोजीच्या शासन निर्णयासोबतच्या विवरणपत्र - ब मधील नमूद वेळापत्रकानुसार जिल्हा परिषदनिहाय जाहिर प्रकटन, दिव्यांगांच्या नव्याने समाविष्ठ प्रवर्गासाठी जाहिरात प्रसिध्द करुन उमेदवारांना दिनांक १ जुलै, २०२१ पासून मे. न्यास कम्युनिकेशन प्रा. लि. यांच्याद्वारे www.maharddzp.com या वेबसाईटवर रजिस्ट्रेशन / रि-रजिस्ट्रेशन करणे शक्य होणार नाही. त्यामुळे दिनांक १४.६.२०२१ च्या शासन निर्णयातील विवरणपत्र - ब मध्ये नमूद केल्याप्रमाणे वेळापत्रकानुसार परीक्षेची अंमलबजावणी करणे शक्य होणार नाही.
# Page 2
शासन परिपत्रक क्रमांकः संकीर्ण २०२०/प्र.क्र.९९/आस्था ८
३. उपरोक्त वस्तुस्थिती विचारात घेता, दिनांक १४.६.२०२१ च्या शासन निर्णयातील विवरणपत्र - ब मध्ये नमूद केल्यानुसार सर्व जिल्हा परिषदांकडून जाहिर प्रकटन / दिव्यांगांच्या नव्याने समाविष्ठ प्रवर्गासाठी व समांतर आरक्षण बदलल्यामुळे नव्याने वाढ झालेल्या प्रवर्गासाठी जाहिरात प्रसिध्द करणे वेळापत्रकानुसार शक्य नसल्याने याबाबतची कार्यवाही पुढे ढकलण्यात येत आहे. शासन निर्णयासोबतच्या विवरणपत्र-ब मधील नमूद परीक्षेच्या वेळापत्रकामध्ये बदल करून सुधारित वेळापत्रक शासन स्तरावरुन लवकरच कळविण्यात येईल.