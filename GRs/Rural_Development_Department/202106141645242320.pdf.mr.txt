# Page 1
माहे मार्च, २०१९ च्या जाहिरातीनुसार जिल्हा परिषदेच्या अखत्यारितील आरोग्य विभागाशी संबंधीत गट-क संवर्गातील सर्व पदे भरण्याबाबत.
महाराष्ट्र शासन
ग्राम विकास विभाग
शासन निर्णय क्र. संकीर्ण २०२०/प्र.क्र.९९/आस्था ८,
बांधकाम भवन, २५, मर्झबान पथ, मंत्रालय, मुंबई ४००००१.
दिनांक: १४ जून, २०२१.
वाचा: १) सामान्य प्रशासन विभाग, शासन निर्णय क्र.प्रानिमं-२००७/प्र.क्र.४६/०७/१३-अ, दि.१९ डिसेंबर,२००७ २) ग्रामविकास विभाग शासन परिपत्रक क्र. एपिटी-२०१४/प्र.क्र. १३९/आस्था-८, दि.५ जुलै, २०१४ ३) वित्त विभाग,शासन निर्णय क्र.संकीर्ण-२०१८/प्र.क्र.२०/आ.पु.क., दि.१६ मे,२०१८ ४) वित्त विभाग, शासन शुध्दीपत्रक क्र. संकीर्ण-२०१८/प्र.क्र.२०/आ.पु.क.,दि.२८ डिसेंबर, २०१८ ५) सामान्य प्रशासन विभाग, शासन परिपत्रक क्र.प्रानिमं-१२१८/प्र.क्र.२७/१३-अ, दि.१४ मार्च,२०१८ ६) सामान्य प्रशासन विभाग शासन निर्णय क्र. प्रानिम १२१६/(प्र.क्र.६५/१६)/१३-अ, दि. १३ जून,२०१८ ७) ग्रामविकास विभाग शासन निर्णय क्र. संकीर्ण-५०१६/प्र.क्र.३२१/आस्था-८, दि. २३ जुलै, २०१८ ८) ग्रामविकास विभाग शासन शुध्दीपत्रक क्र. संकीर्ण-५०१६/प्र.क्र.३२१/आस्था-८, दि.१३ फेब्रुवारी,२०१९ ९) सामान्य प्रशासन विभाग शासन निर्णय क्र. मातंस-२०२०/प्र.क्र.११/से-२/३९, दि. २० फेब्रुवारी,२०२० व शासन शुध्दीपत्रक दि. २४ फेब्रुवारी, २०२० १०) वित्त विभाग, शासन निर्णय क्र. अर्थसं-२०२०/प्र.क्र.६५/अर्थ, ३, दि. ०४ मे, २०२० ११) सामान्य प्रशासन विभाग शासन परिपत्रक क्र. प्रानिमं १२२०/प्र.क्र.२१/१३-अ, दि. १७ ऑगष्ट,२०२० १२) सामान्य प्रशासन विभागाचे पत्र क्र.संकीर्ण-२०२०/प्र.क्र.८२/१६-ब (सी), दि. २६ नोव्हेंबर,२०२० १३) सामान्य प्रशासन विभाग शासन निर्णय क्र. राआधो ४०१९/प्र.क्र.३१/१६-अ, दि. २३ डिसेंबर,२०२० १४) सामान्य प्रशासन विभाग शासन निर्णय क्र. मातंस-२०२०/प्र.क्र.११/से-२/३९, दि.२१ जानेवारी,२०२१ १५) सामाजिक न्याय व विशेष सहाय्य विभाग, शासन निर्णय क्र. दिव्यांग-२०१९/प्र.क्र.२५१/दि.क.२, दि. ०२ फेब्रुवारी, २०२१.
१६) ग्रामविकास विभाग शासन निर्णय क्र. दिव्यांग-२०१९/प्र.क्र.४१/आस्था--८, दिनांक २२/०२/२०२१.
१७) सामान्य प्रशासन विभाग, शासन पूरकपत्र क्र.मातंस-२०२०/प्र.क्र.११/से-२/३९, दि. ४ मार्च, २०२१.
१८) सामान्य प्रशासन विभाग, शासन परिपत्रक क्र.प्रानिमं-१२२१/प्र.क्र.५/का.१३-अ, दि. २२ एप्रिल, २०२१.
१९) सामान्य प्रशासन विभाग शासन निर्णय क्र. राआधो-४०१९/प्र.क्र.३१/१६-अ, दि.३१ मे,२०२१
प्रस्तावना : शेतकऱ्यांचे उत्पन्न दुप्पट करण्याच्या अनुषंगाने आवश्यक पायाभूत सुविधा पुरविण्यासाठी विविध विभागातील महत्वाच्या सेवेशी निगडित पदभरतीस मान्यता देण्याबाबतचा संदर्भाधीन क्र.३ येथील शासन निर्णय वित्त विभागाने दिनांक १६ मे,२०१८ रोजी निर्गमित केला आहे. तसेच सदर शासन निर्णयामधून काही पदे वगळण्याबाबतचे व काही पदास मान्यता देण्याबाबतचे संदर्भाधीन क्र.४ येथील शासन शुध्दीपत्रक दिनांक २८/१२/२०१८ रोजी निर्गमित केले आहे. सदर शासन निर्णयान्वये संबंधीत प्रशासकीय विभागांना
C:\Users\Rajendra.Gengaje\Desktop \पदभरती- शासन निर्णय final.docx
# Page 2
सरळसेवेच्या रिक्त असलेल्या पदांच्या १००% पदभरतीसाठी जुन्या आकृतीबंधानुसार मान्यता देण्यात आली होती.
२. सामान्य प्रशासन विभागाच्या दिनांक १४ मार्च,२०१८ च्या शासन निर्णयास अनुसरुन ग्रामविकास विभागामार्फत " राज्यातील सर्व जिल्हा परिषदांतर्गत नामनिर्देशनाच्या कोटयातील गट-क संवर्गातील रिक्त
पदे भरण्याकरिता ऑनलाईन परिक्षा प्रक्रिया राबविण्याबाबतच्या सुचना संदर्भाधीन क्र.७ येथील दिनांक २३ जुलै, २०१८ चा शासन निर्णय व संदर्भाधीन क्र.८ येथील दिनांक १३ फेब्रुवारी, २०१९ च्या शासन शुध्दीपत्रकान्वये देण्यात आल्या होत्या. वित्त विभागाचा दिनांक १६/०५/२०१८ चा शासन निर्णय व दिनांक २८/१२/२०१८ च्या शासन शुध्दीपत्रकास अनुसरुन सर्व जिल्हा परिषदांकडील गट-क मधील१८ संवर्गातील एकूण १३,५१४ इतकी रिक्त पदे ऑनलाईन पध्दतीने भरण्यासाठी शासनाच्या महाआयटी मार्फत माहे मार्च,२०१९ मध्ये जाहिरात प्रसिध्द करण्यात आली होती. दरम्यान लोकसभा व विधानसभा निवडणूक आचारसंहिता तसेच त्यानंतर महापोर्टल रद्द झाल्याने सदरची पदभरती अद्याप पर्यंत होऊ शकली नाही.
तथापि, सामान्य प्रशासन विभाग (मा.व तं.) यांच्या दिनांक २० फेब्रुवारी, २०२० व दिनांक १७ ऑगष्ट,२०२० च्या शासन निर्णयानुसार महापरिक्षा पोर्टल रद्द झाल्याने सदरची आरोग्य विभागाशी संबंधीत पदभरती ही सामान्य प्रशासन विभाग (मा.व तं.) शासन निर्णय दिनांक २१ जानेवारी, २०२१, दिनांक १७.८.२०२० तसेच दिनांक २२.४.२०२१ नुसार राबविण्यात येणार आहे.
३. सद्य:स्थितीत कोरोना विषाणू प्रादुर्भावाच्या पार्श्वभुमीवर वित्त विभागाच्या संदर्भाधीन क्र.१० येथील दिनांक ०४ मे,२०२० च्या शासन निर्णयान्वये सार्वजनिक आरोग्य विभाग, वैद्यकीय शिक्षण व औषधी द्रव्ये विभाग वगळता पदभरतीवर निर्बंध घालण्यात आले आहेत. तथापि, ग्रामविकास विभागांतर्गत जिल्हा परिषदेतील आरोग्य सेवक, आरोग्य सेविका, प्रयोगशाळा तंत्रज्ञ, औषध निर्माता व आरोग्य पर्यवेक्षक ही पदे आरोग्याशी संबंधीत असल्याने राज्यात कोविड-१९ चा वाढता प्रादुर्भाव लक्षात घेता व इतर साथ रोगाची शक्यता लक्षात घेता ग्रामीण भागातील जनतेला तात्काळ आरोग्य सेवा मिळणे आवश्यक असल्याने वित्त विभागाने जिल्हा परिषदांमधील माहे, मार्च, २०१९ मध्ये दिलेल्या जाहिरातीमधील केवळ आरोग्य विभागाशी संबंधीत ५०% रिक्त पदांची पदभरती करण्यास मान्यता दिलेली होती. तद्नंतर दि.०५ मे,२०२१ रोजी झालेल्या मा. मंत्रीमंडळ बैठकीतील निर्णयानुसार ग्रामविकास विभागातील आरोग्य सेवेशी संबंधीत रिक्त असलेली सर्व पदे भरण्यास मान्यता दिलेली असल्याने सरळसेवा मेगा भरती - २०१९ अंतर्गत दिलेल्या
जाहिरातीनुसार जिल्हा परिषदेतील आरोग्य विभागाशी संबंधीत सर्व रिक्त पदे भरण्याची बाब शासनाच्या विचाराधीन होती.
शासन निर्णयः राज्यात कोविड-१९ चा वाढता प्रादुर्भाव व इतर साथ रोगाची शक्यता लक्षात घेता ग्रामीण भागातील जनतेला तात्काळ आरोग्य सेवा मिळणे आवश्यक असल्याने मेगा भरती-२०१९ अंतर्गत माहे मार्च,२०१९मध्ये जाहिरातीत प्रसिध्द करण्यात आलेल्या गट-क मधील १८ संवर्गांपैकी आरोग्य विभागाशी संबंधीत आरोग्य
पर्यवेक्षक, औषध निर्माता, प्रयोगशाळा तंत्रज्ञ, आरोग्य सेवक (पुरुष) व आरोग्य सेविका या ५ संवर्गाकरिता जाहिरातीमध्ये नमूद करण्यात आलेल्या सर्व रिक्त पदांची भरती करण्यास शासन मान्यता देण्यात येत आहे. सदरच्या पदभरतीसाठी केंद्र शासनाच्या दिव्यांग अधिनियम, २०१६ नुसार दिव्यांगांच्या नवीन प्रवर्गाव्यतिरिक्त इतर प्रवर्गासाठी नव्याने जाहिरात देऊन अर्ज मागविण्यात येणार नाहीत. जिल्हा
C:\Users\Rajendra.Gengaje\Desktop\पदभरती- शासन निर्णय final.docx
# Page 3
परिषदेकडील आरोग्य विभागाशी संबंधीत आरोग्य पर्यवेक्षक, औषध निर्माता, प्रयोगशाळा तंत्रज्ञ, आरोग्य सेवक (पुरुष) व आरोग्य सेविका या ५ संवर्गातील रिक्त पदे भरण्याची कार्यवाही करतांना माहे मार्च,२०१९ च्या जाहिरातीनुसार अर्ज केलेल्या संबंधीत उमेदवारांची परिक्षेसाठी पात्रता निश्चित करण्याच्या अनुषंगाने पुढीलप्रमाणे सुचना देण्यात येत आहेत :
(१) केंद्र शासनाच्या दिव्यांग अधिनियम २०१६ नुसार दिव्यांगांसाठी ४ टक्के आरक्षण निश्चित करण्यात आले आहे. जिल्हा परिषदेच्या माहे मार्च, २०१९ च्या जाहिरातीमध्ये दिव्यांगांकरिता ४ टक्के आरक्षण विहित केले नसल्याने मा.उच्च न्यायालय, खंडपीठ औरंगाबाद येथे जनहित याचिका क्र. ५९/२०१९ दाखल करण्यात आली होती. सदर याचिकेमध्ये दिव्यांगांसाठी पद सुनिश्चिती करुन सुधारित जाहिरात प्रसिध्द करण्यात येईल असे शासनाच्या वतीने मा.न्यायालयात शपथपत्र दाखल करण्यात आले आहे.
केंद्र शासनाची दिनांक ४ जानेवारी, २०२१ रोजीची अधिसूचना व सामाजिक न्याय व विशेष सहाय्य विभाग, मंत्रालय, मुंबई यांच्या दिनांक २१ जानेवारी, २०२१ च्या शासन निर्णयास अनुसरुन ग्राम विकास विभागाने दिव्यांगांसाठी पद सुनिश्चितीचा संदर्भाधीन क्र. १६ येथील शासन निर्णय दिनांक २२फेब्रुवारी, २०२१ रोजी निर्गमित केला आहे. माहे मार्च, २०१९ च्या जाहिरातीमध्ये दिलेल्या दिव्यांगांच्या प्रवर्गाव्यतिरिक्त शासन निर्णय, दिनांक २२ फेब्रुवारी, २०२१ अन्वये नव्याने समाविष्ट झालेल्या दिव्यांगांच्या प्रवर्गाकरिता जाहिरात प्रसिध्द करुन उमेदवारांकडून अर्ज मागवणे आवश्यक आहे. त्यानुसार सर्व जिल्हा परिषदांनी त्यांच्या स्तरावरुन माहे मार्च, २०१९ च्या जाहिरातीमधील आरोगय विभागाशी संबंधीत पदे भरण्याच्या अनुषंगाने यापूर्वी दिलेल्या ३ टक्के दिव्यांग आरक्षणात बदल करुन ४ टक्के प्रमाणे आरक्षण निश्चित करुन घ्यावे व दिव्यांगांसाठी उपलब्ध होणाऱ्या पदांकरिता जाहिरात प्रसिध्द करण्याची कार्यवाही करण्यात यावी. सदर जाहिरातीमध्ये उमेदवारांसाठी निश्चित करावयाचे निकष ( वयोमर्यादा, शैक्षणिक पात्रता व इतर) यापूर्वी दिलेल्या जाहिरातीप्रमाणे ठेवावेत. दिव्यांगांच्या नव्याने समाविष्ट झालेल्या प्रवर्गासाठी सदर जाहिरात प्रसिध्द करण्याचा कालावधी विवरणपत्र- "ब" मध्ये नमूद केल्याप्रमाणे राहील.
तसेच नव्याने समाविष्ठ झालेल्या दिव्यांगाच्या प्रवर्गातील उमेदवाराने जर या पूर्वी माहे मार्च, २०१९ मध्ये प्रसिध्द जाहीरातीनुसार खुल्या अथवा इतर प्रवर्गातून अर्ज केला असल्यास सदर उमेदवारास दिव्यांग आरक्षणाचा विकल्प देणे आवश्यक असेल.
(२) मा. सर्वोच्च न्यायालयाने विशेष अनुज्ञा याचिका क्र. १५७३७/२०१९ व इतर याचिकांमध्ये दिनांक ०५/०५/२०२१ रोजी दिलेल्या निर्णयानुसार शासकीय नोक-यांमधील नियुक्त्यांसाठी सामाजिक व शैक्षणिकदृष्ट्या मागास (एसईबीसी) प्रवर्गासाठीचे आरक्षण रद्द ठरविले आहे. या अनुषंगाने मा. सर्वोच्च न्यायालयाच्या दिनांक ०५/०५/२०२१ रोजीच्या निर्णयापूर्वी एसईबीसी प्रवर्गाकरिता आरक्षण ठेवून जाहिरात प्रसिध्द केली असल्यास अशा प्रकरणी एसईबीसी प्रवर्गाकरिता राखीव असलेली पदे अराखीव प्रवर्गात रुपांतरीत करण्याबाबत सामान्य प्रशासन विभागाने मान्यता दिलेली आहे. या अनुषंगाने माहे, मार्च,२०१९ मध्ये आरोग्य विभागाशी संबंधीत रिक्त पदांकरिता देण्यात आलेल्या जाहिरातीमधील एसईबीसी प्रवर्गासाठी राखीव ठेवण्यात आलेली पदे अराखीव प्रवर्गात रुपांतरीत करण्यात यावीत.
C:\Users\Rajendra.Gengaje\Desktop\पदभरती- शासन निर्णय final.docx
# Page 4
(३) माहे मार्च, २०१९ मधील जाहिरातीनुसार अर्ज केलेल्या उमेदवारांपैकी सामाजिक व शैक्षणिकदृष्ट्या मागास (एसईबीसी) प्रवर्गातून अर्ज केलेले उमेदवार वगळून इतर प्रवर्गातून अर्ज सादर केलेले उमेदवार संबंधीत प्रवर्गातून परिक्षेसाठी पात्र राहतील.
(४) सामान्य प्रशासन विभागाने सामाजिक व शैक्षणिकदृष्ट्या मागास (एसईबीसी) प्रवर्गातील घटकांना खुल्या प्रवर्गातील आर्थीकदृष्टया दुर्बल घटकांचा लाभ देण्याबाबतचा शासन निर्णय दिनांक २३ डिसेंबर, २०२० रोजी निर्गमित केला आहे. सदर शासन निर्णयानुसार एसईबीसी या प्रवर्गासाठी अर्ज केलेल्या उमेदवारांना सरळसेवा भरतीकरिता आर्थिकदृष्टया दुर्बल घटकांचे ईडब्ल्युएस (EWS) प्रमाणपत्र देण्यास मान्यता दिली आहे. या अनुषंगाने सामाजिक व शैक्षणिकदृष्ट्या मागास प्रवर्गातून अर्ज सादर केलेल्या उमेदवारांना खुल्या प्रवर्गात अथवा आर्थिकदृष्टया दुर्बल प्रवर्गातून (EWS) आरक्षणाचा लाभ घेणे ऐच्छिक असेल. यानुसार संबंधीत उमेदवारांकडून परिक्षेपुर्वी ईडब्ल्युएस किंवा खुल्या प्रवर्गाबाबत विकल्प प्रमाणपत्र घेण्यात यावे. उमेदवारांने एकदा दिलेल्या विकल्पामध्ये कुठल्याही प्रकारचा बदल करता येणार नाही.
तथापि, ज्या एसईबीसी प्रवर्गातील उमेदवारांनी ईडब्ल्युएस प्रवर्गाचा विकल्प दिला आहे त्यांना परिक्षेपूर्वी ईडब्ल्युएस प्रवर्गाचे प्रमाणपत्र सादर करणे बंधनकारक आहे.
(५) जे सामाजिक व शैक्षणिकदृष्ट्या मागास (एसईबीसी) प्रवर्गातील उमेदवार आर्थिकदृष्ट्या मागास प्रवर्गाचा विकल्प सादर करणार नाहीत अशा उमेदवारांना खुल्या प्रवर्गातील उमेदवार म्हणून गणण्यात यावे.
तसेच सदर उमेदवारांना खुल्या प्रवर्गात घेतांना खुल्या प्रवर्गासाठी असलेली वयोमर्यादा तसेच परिक्षा शुल्क लागू राहील. खुल्या प्रवर्गासाठी विकल्प दिलेल्या तसेच खुल्या प्रवर्गात गणणा होणाऱ्या एसईबीसी प्रवर्गातील जर संबंधीत उमेदवार खुल्या प्रवर्गासाठी निर्धारीत केलेल्या वयोमर्यादेतून पात्र ठरत असेल तर त्यास खुल्या प्रवर्गासाठी असलेले परिक्षा शुल्क अदा करणे आवश्यक राहील.
(६) राज्यातील सर्व जिल्हा परिषदांतर्गत नामनिर्देशनाच्या कोटयातील गट-क संवर्गातील रिक्त पदे भरण्याकरिता परिक्षेला बसू इच्छूणा-या उमेदवाराला एक किंवा एकापेक्षा अधिक जिल्हा परिषदांसाठी अर्ज करण्याची तसेच एका उमेदवाराला एका किंवा अनेक संवर्गातील पदांसाठी अर्ज करण्याची मुभा राहील असे संदर्भाधीन क्र.७ दिनांक २३ जुलै, २०१८ च्या शासन निर्णयात नमूद केले होते. तथापि, आता सामान्य प्रशासन विभाग (मा.व तं.) यांच्या दिनांक २० फेब्रुवारी, २०२० व दिनांक १७ ऑगष्ट, २०२० च्या शासन निर्णयानुसार महापरिक्षा पोर्टल रद्द झाल्याने सदरची माहे, मार्च, २०१९ च्या जाहिरातीनुसार आरोग्य विभागाशी संबंधीत सर्व रिक्त पदांची पदभरती सामान्य प्रशासन विभागाच्या (मा.व तं.), दिनांक २१ जानेवारी, २०२१ चा शासन निर्णय तसेच दिनांक ४.३.२०२१ च्या पुरकपत्रानुसार OMR Vendor मार्फत राबविण्यात येणार आहे. आरोग्य विभागाशी संबंधीत आरोग्य पर्यवेक्षक, औषध निर्माता, प्रयोगशाळा तंत्रज्ञ, आरोग्य सेवक (पुरुष) व आरोग्य सेविका या ५ संवर्गातील प्रत्येक संवर्गाची परिक्षा राज्यात सर्व जिल्हा परिषदांमध्ये एकाच दिवशी आयोजित करण्यात येणार असल्याने आता उमेदवाराला एकाच जिल्हा परिषदेमध्ये परिक्षेकरिता उपस्थित राहता येईल. तसेच, उमेदवाराने एका जिल्हा परिषदेमध्ये एकापेक्षा जास्त पदांसाठी यापूर्वी अर्ज सादर केले असतील तर, संबंधित उमेदवारास संबंधित जिल्हा परिषदेमधून एकापेक्षा जास्त पदांसाठी परीक्षा देता येईल. या अनुषंगाने परिक्षेस पात्र उमेदवाराने यापूर्वी त्याने सादर
C:\Users\Rajendra.Gengaje\Desktop\पदभरती- शासन निर्णय final.docx
# Page 5
केलेल्या अर्जानुसार कोणत्या जिल्हा परिषदेमधून परिक्षेस बसणार आहे याबाबतचा विकल्प देणे बंधनकारक असेल.
वरीलप्रमाणे मुद्यांचा समावेश करुन जाहीर प्रकटन सर्व जिल्हा परिषदांनी त्यांचे स्तरावरुन प्रसिध्द करणे आवश्यक राहील. जाहीर प्रकटनाचा मसुदा सोबतच्या विवरणपत्र- “अ" प्रमाणे आहे.
२. सामान्य प्रशासन विभागाने (माहिती व तंत्रज्ञान) महापरिक्षा पोर्टल अंतर्गत घेण्यात येणाऱ्या गट-क व ड संवर्गातील पदभरती संदर्भात परिक्षा प्रक्रिया राबविण्याकरिता परिक्षा पध्दतीत आवश्यक बदल करुन
सुधारित कार्यपध्दतीबाबतचा शासन निर्णय दिनांक २० फेब्रुवारी, २०२० व शासन शुध्दीपत्रक दि. २४ फेब्रुवारी,२०२० तसेच शासन निर्णय दि. १७ ऑगस्ट, २०२० रोजी निर्गमित केलेले आहेत. सदर शासन निर्णयान्वये महापरिक्षा पोर्टलव्दारे घेण्यात येणाऱ्या गट-क व ड संवर्गातील पदभरती संदर्भात परिक्षा प्रक्रिया राबविण्याकरिता महाआयटी कडून Empanelment केलेल्या Vendor यादीतून एका OMR Vendor (Service Provider) ची निवड करुन परिक्षा प्रक्रिया पार पाडाव्यात असे स्पष्ट केले आहे. त्या अनुषंगाने जिल्हा परिषदेकडील आरोग्य विभागाशी संबंधीत पदांची भरती करतांना सामान्य प्रशासन विभाग (माहिती व तंत्रज्ञान) शासन निर्णय क्र. मातंस-२०२०/प्र.क्र.११/से-२/३९, दिनांक २१ जानेवारी, २०२१ तसेच शासन पूरकपत्र दिनांक ४ मार्च, २०२१ मध्ये नमूद केलेल्या OMR Vendor (Service Provider) पैकी मे. न्यास कम्युनिकेशन प्रा.लि. या OMR Vendor (Service Provider) ची निवड करण्यास शासनाची मान्यता देण्यात येत आहे.
३. कोरोना विषाणू प्रादुर्भावाच्या पार्श्वभुमीवर जिल्हा परिषदेकडील आरोग्य विभागाशी संबंधीत पदे तातडीने भरावयाची असल्याने त्यासाठी पुढीलप्रमाणे समिती गठीत करण्यात येत आहे :
---------------------------------------------------------------------
| १) जिल्हाधिकारी |  | अध्यक्ष |
| २) मुख्य कार्यकारी अधिकारी, जिल्हा परिषद |  | सदस्य |
| ३) उप मुख्य कार्यकारी अधिकारी (सा.प्र.वि.),जिल्हा परिषद |  | सदस्य |
| ४) जिल्हा समाजकल्याण अधिकारी |  | सदस्य |
| ५) जिल्हा कौशल्य विकास,रोजगार व उद्योजकता मार्गदर्शन अधिकारी |  | सदस्य |
| ६) जिल्हा सैनिक कल्याण अधिकारी |  | सदस्य |
| (७) जिल्हा आरोग्य अधिकारी |  | सदस्य सचिव |
---------------------------------------------------------------------
सदर परिक्षेकरीता संबंधीत निवड समित्यांना समन्वय समिती (Nodal Agency) तसेच निवड समितीच्या अध्यक्षांना समन्वय अधिकारी (Nodal Officer) म्हणून प्राधिकृत करण्यात येत आहे. जिल्हा निवड समितीने जिल्हा परिषदेकडील गट-क संवर्गातील आरोग्य विभागाशी संबंधित भरतीसाठी निवड
करण्यात आलेल्या मे. न्यास कम्युनिकेशन प्रा.लि. यांच्याकडून सामान्य प्रशासन विभागाच्या दिनांक २२.४.२०२१ च्या शासन निर्णयासोबतच्या निविदेतील अटी व शर्तीनुसार परीक्षेच्या आयोजनासंदर्भात कामे करुन घेण्याबाबत कार्यवाही करावी. याबाबतच्या सविस्तर सुचना स्वतंत्रपणे निर्गमित करण्यात येतील.
C:\Users\Rajendra.Gengaje\Desktop \पदभरती- शासन निर्णय final.docx
# Page 6
४. मेगा भरती-२०१९ अंतर्गत माहे मार्च, २०१९ मध्ये सर्व जिल्हा परिषदेकडील रिक्त पदांसाठी
उमेदवारांकडून अर्ज मागविण्याची कार्यवाही महाआयटी मार्फत करण्यात आलेली होती. सदरच्या पदभरती
तसेच पदभरतीच्या अनुषंगिक कामकाजासाठी नोडल अधिकारी म्हणून तत्कालीन उपायुक्त(आस्थापना)
कोकण विभाग यांची दिनांक २८ डिसेंबर, २०१८ च्या पत्रान्वये नियुक्ती करण्यात आली होती. सदरची
नियुक्ती रद्द करुन आता या भरती प्रक्रियेसाठी राज्यस्तरीय नोडल अधिकारी म्हणून पदनामानुसार
विभागीय उपायुक्त(आस्थापना), विभागीय आयुक्त कार्यालय, कोकण विभाग यांची नियुक्ती करण्यात येत
आहे. नोडल अधिकारी यांना शासनाकडून पदभरतीसंदर्भात उमेदवारांची माहिती (डेटा) व परिक्षा शुल्क
महाआयटीकडून प्राप्त करुन उपलब्ध करुन देण्यात येईल.
राज्यस्तरीय नोडल अधिकारी यांनी आरोग्य विभागाच्या पदभरतीसंबंधितमहाआयटीकडून प्राप्त झालेल्या उमेदवारांची माहिती ( डेटा) मे. न्यास कम्युनिकेशन प्रा. लि. यांच्यासोबत करारनामा (MOU) करुन त्यांना हस्तांतरीत करावी. तसेच महाआयटीकडून प्राप्त शुल्कापैकी संबंधित उमेदवारांच्या परिक्षा शुल्कापैकी अनुज्ञेय असलेली रक्कम सामान्य प्रशासन विभागाच्या दिनांक २२.४.२०२१ च्या शासन निर्णयातील तरतूदींनुसार राज्यस्तरीय नोडल अधिकारी यांनी शासनाच्या मान्यतेनंतर मे. न्यास कम्युनिकेशन प्रा. लि. यांना टप्प्याटप्प्याने अदा करावी.
५. सर्व जिल्हा परिषदांमध्ये आरोग्य विभागाशी संबंधीत आरोग्य पर्यवेक्षक, औषध निर्माता, प्रयोगशाळा तंत्रज्ञ, आरोग्य सेवक (पुरुष) व आरोग्य सेविका या संवर्गाच्या पदभरतीच्या आयोजनाकरिता विवरणपत्र "ब" येथील वेळापत्रकानुसार सर्व जिल्हा परिषदांनी कार्यवाही करावी.
६. सदरचा शासन निर्णय वित्त विभागाचा अनौपचारीक संदर्भ क्र.१९७०, दिनांक १२/१०/२०२०, व सामान्य प्रशासन विभागाचा अनौपचारीक संदर्भ क्र.२१४३, दिनांक ११/१२/२०२०व अनौपचारिक संदर्भ क्र.५५७, दिनांक ०९/०६/२०२१ अन्वये दिलेल्या सहमतीने निर्गमित करण्यात येत आहे.
# Page 7
# Page 8
# Page 9
# Page 10
# Page 11