# Page 1
जिल्हा परिषदेतील ग्राम सेवक / ग्राम विकास अधिकारी यांच्या कायम प्रवास भत्त्यात सुधारणा करण्याबाबत.
महाराष्ट्र शासन
ग्राम विकास विभाग
शासन निर्णय क्रमांकः डिएसआर-२०१४/प्र.क्र.७८/आस्था-५
बांधकाम भवन, २५ मर्झबान पथ,
फोर्ट, मुंबई- ४०० ००१.
दिनांक: ०९ जून, २०२१.
वाचा: ग्रामविकास विभाग शासन निर्णय क्रमांक: डिएसआर-२०१०/प्र.क्र.१७८/आस्था-५, दिनांक ९.१२.२०११.
प्रस्तावना: वाचा येथील शासन निर्णयान्वये ग्राम सेवक व ग्राम विकास अधिकारी यांना रु.११००/
इतका कायम प्रवास भत्ता दिनांक १.१.२०१२ पासून मंजूर करण्यात आला होता. सद्य:स्थिती वाढत्या
महागाईच्या काळात सदर प्रवास भत्तात वाढ करण्याची मागणी ग्राम सेवक संघटनेने केली होती. ग्राम
सेवक/ग्राम विकास अधिकारी संवर्ग ग्रामीण भागात ग्रामपंचायत सचिव म्हणून कार्यरत असलेले पद
असून केंद्र शासनाच्या, राज्य शासनाच्या जिल्हा परिषद (स्वउत्पन्नाच्या), पंचायत समिती
(स्वउत्पन्नाच्या) योजना ग्रामीण स्तरावर राबवत असतात. शासनाचे महत्वकांक्षी प्रकल्प, अभियाने
राबविण्याची देखील जबाबदारी ग्रामसेवकावर आहे. तसेच सर्व योजनांचे प्रस्ताव, कृती आराखडे तयार
करुन वरिष्ठ कार्यालयास पाठविण्याची जबाबदारी ग्रामसेवकाची असते.
२. ग्रामपंचायत स्तरावरील मुलभूत गरजा पुरविण्याची जबाबदारी ग्रामपंचायतीची असून त्यात
महत्वाची भुमिका ग्राम सेवकाची आहे. त्यामुळे पंचायत समिती स्तरावर, जिल्हा परिषद स्तरावर,
महसूल विभागात जिल्हाधिकारी कार्यालयात, विभागीय आयुक्त कार्यालयात बैठकांना हजर राहणे
बंधनकारक आहे. तसेच, ग्रामीण स्तरावर दिवाबत्ती, पाणीपुरवठा साहित्य, आरोग्य संबंधीत साहित्य,
वेगवेगळ्या योजनांची बांधकाम साहित्य तसेच कर वसूली भरण्याकरीता तालूका स्तरावर जावे लागते.
तसेच, बचतगटांच्या कर्जमंजूरीसाठी तालुका पातळीवर बँकांना भेटी द्याव्या लागतात. पंतप्रधान
# Page 2
शासन निर्णय क्रमांकः डिएसआर-२०१४/प्र.क्र.७८/आस्था-५
आवास योजनेच्या लाभार्थींना घर बांधणीचे सामान उपलब्ध करुन देण्यासाठी त्यांच्यासोबत फिरावे
लागते. ग्राम पंचायत हद्दीत ग्रामपंचायतीमार्फत केल्या जाणाऱ्या कामाच्या पुर्ततेसाठी ग्रामसेवकांना
फिरती करावी लागते. या सर्व मुद्द्यांचा विचार करता सदर कर्मचाऱ्यांच्या कायम प्रवास भत्यात
सुधारणा करण्याची बाब शासनाच्या विचाराधीन होती.
शासन निर्णय:
३. राज्यातील सर्व जिल्हा परिषदेतील ग्रामसेवक / ग्राम विकास अधिकारी यांना दरमहा
रु.१५००/- इतका कायम प्रवास भत्ता लागू करण्यास खालील अटी आणि शर्तीच्या अधीन राहून
शासन मान्यता देण्यात येत आहे.
१) जर ग्रामसेवक / ग्राम विकास अधिकारी एखाद्या महिन्यात १५ दिवसापेक्षा जास्त
कालावधीच्या रजेवर असल्यास त्या महिन्याचा प्रवास भत्ता त्यांना अनुज्ञेय होणार नाही.
२) ग्रामसेवक/ग्राम विकास अधिकारी यांनी त्यांना नेमून दिलेल्या फिरतीच्या दिवसां इतकी
फिरती प्रत्येक महिन्यात पूर्ण करणे आवश्यक आहे.
३) केलेल्या फिरतीच्या दिवासांचा आढावा दर ३ महिन्यांनी घ्यावा.
४) ज्या महिन्यायत विहित केलेल्या दिवसांपेक्षा कमी फिरती असेल त्या महिन्याचा भत्ता
अनुज्ञेय होणार नाही.
५) कायम प्रवास धारकाने पुढील महिन्याचा नियोजित फिरती कार्यक्रम अगोदरच्या
महिन्याच्या १० तारखेपर्यंत संबंधीत गट विकास अधिकारी/सहायक गट विकास अधिकारी
यांना सादर करावा व त्यानुसार फिरती करावी.
६) उपरोक्त दैनंदिनी प्रत्येक महिन्याच्या ५ तारखेस सादर करावी व त्या दैनंदिनीस कार्यालय
प्रमुख म्हणून गट विकास अधिकारी/सहायक गट विकास अधिकारी यांनी मान्यता
दिल्याशिवाय कायम प्रवास भत्ता अदा करु नये.
पृष्ठ ४ पैकी २
# Page 3
शासन निर्णय क्रमांकः डिएसआर-२०१४/प्र.क्र.७८/आस्था-५
७) या संदर्भातील संनियंत्रण पर्यवेक्षकीय अधिकारी म्हणून उप मुख्य कार्यकारी अधिकारी
(ग्रा.पं) आणि वरिष्ठ अधिकारी यांनी करावे.
४. हा शासन निर्णय दिनांक ०१ जून, २०२१ पासून अंमलात येईल. सदर शासन निर्णय
मंत्रीमंडळाच्या दिनांक १९ मे, २०२१ रोजीच्या बैठकीतील मान्यतेनुसार निर्गमित करण्यात येत आहे.
# Page 4