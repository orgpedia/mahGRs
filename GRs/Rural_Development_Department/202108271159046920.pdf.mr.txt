# Page 1
कोविड –१९ संबंधित कर्तव्य बजावताना मृत्यु झालेल्या जिल्हा परिषद अंतर्गत कर्मचा-यांव्यतिरिक्त इतर विभागाच्या कर्मचा-याचे विमा कवच रक्कम अदा करण्याबाबतचे प्रस्ताव संबंधित विभांगांकडे हस्तांतरीत करण्याबाबत.
महाराष्ट्र शासन
ग्राम विकास विभाग
शासन परिपत्रक क्रमांक: कोरोना-२०२१/प्र.क्र.८२/वित्त-४
बांधकाम भवन, २५, मर्झबान पथ,
मंत्रालय, मुंबई- ४०० ००१.
तारीख: दिनांक : २७ ऑगस्ट, २०२१
शासन परिपत्रक: कोरोना विषाणूचा वाढता प्रादुर्भाव आणि तत्कालीन आपत्तीजनक परिस्थितीचा आढावा घेऊन वित्त विभागाच्या शासन निर्णय क्र. संकीर्ण- २०२० / प्र.क्र. ४ / व्यय-९ दि. २९.५.२०२० च्या धर्तीवर ग्रामविकास विभागाव्दारे कोविड–१९ कोरोना विषाणूचा प्रादुर्भाव रोखण्यासाठी ग्राम पंचायत स्तरावर काम करणा-या ग्रामविकास विभागाच्या जिल्हा परिषद कर्मचा-यांना विमा कवच देणेबाबत शासन परिपत्रक क्र. चौविआ २०२०/प्र.क्र.४२/ वित्त-४ दि.८.७.२०२० निर्गमित करण्यात आले आहे.
सदर शासन परिपत्राकान्वये कोरोना विषाणूचा प्रादूर्भाव रोखण्यासाठी ग्रामपंचायत स्तरावर काम करणा-या कर्मचा-यांना लागू करण्यात आलेल्या विमा कवच योजनेचा लाभार्थी गट ग्रामविकास विभागाच्या जिल्हा परिषद अंतर्गत कार्यरत कर्मचारी असतील असे स्पष्टपणे नमूद करण्यात आले असूनही या विभागास इतर विभागाचे जसे की, शालेय शिक्षण विभाग, महिला व बाल विकास विभाग, सार्वजनिक आरोग्य विभाग इ.
विभागांतर्गत कार्यरत कर्मचा-यांसंदर्भात विमा कवच रक्कम मिळणेबाबतचे प्रस्ताव प्राप्त होत आहेत.
जिल्हापरिषदेच्या तसेच नगर परिषदेच्या / महानगर पालिकेच्या शाळेतील शिक्षक व शिक्षकेतर कर्मचा-यांच्या सेवा विषयक बाबी अनुक्रमे ग्रामविकास विभाग व नगर विकास विभागाकडून हाताळण्यात येत असल्या तरी जिल्हा परिषद शिक्षक, शिक्षकेतर कर्मचारी यांचे वेतन व भत्ते, निवृत्ती वेतन, उपदान या बाबींचा खर्च भागविण्यासाठी प्राथमिक शिक्षण संचालनालय, पुणे यांच्याकडून सर्व जिल्हा परिषदांना अनुदान दिले जाते. प्राथमिक शिक्षण संचालनालय, पुणे हे महाराष्ट्र शासनाच्या शालेय शिक्षण व क्रीडा विभागाच्या अखत्यारीत आहे.
तसेच जिल्हा परिषदेच्या आरोग्य विभागातील आरोग्य सेवक/सेविका, आरोग्य सहाय्यक/ सहायिका यांचे वेतन व भत्ते या बाबींचा खर्च भागविण्यासाठी सहाय्यक संचालक, आयुष आणि उपसंचालक, आरोग्य सेवा यांच्याकडून सर्व जिल्हा परिषदांना अनुदान दिले जाते. सदर विभाग सार्वजनिक आरोग्य विभागाच्या अखत्यारीत आहे.
# Page 2
शासन परिपत्रक क्रमांकः कोरोना-२०२१/प्र.क्र.८२/वित्त-४
जिल्हा परिषदांमधील एकात्मिक बाल विकास सेवा योजनेच्या अखत्यारित येणारे अंगणवाडी सेविका, कनिष्ठ सहाय्यक यांचे वेतन व भत्ते, निवृत्तीवेतन, उपदान या बाबींचा खर्च भागविण्यासाठी एकात्मिक बाल विकास सेवा योजना आयुक्तालय, रायगड भवन, नवी मुंबई यांच्याकडून सर्व जिल्हा परिषदांना अनुदान दिले जाते. सदर आयुक्तालय महिला व बालविकास विभाग, मंत्रालय मुंबई यांच्या अखत्यारीत येते.
उपरोक्त बाबींचा विचार करता जिल्हा परिषद शिक्षक व शिक्षकेतर कर्मचारी, आरोग्य सेवक/सेविका, आरोग्य सहाय्यक/सहायिका, अंगणवाडी सेविका, कनिष्ठ सहाय्यक यांच्या वेतन व भत्ते याबाबतची अनुदाने ग्रामविकास विभागामार्फत दिली जात नाहीत. त्यांच्या अर्थविषयक बाबी त्या त्या विभागामार्फत पाहिल्या जातात. त्यामुळे वित्त विभागाच्या दिनांक २९ मे, २०२०, दिनांक १४ ऑक्टोबर, २०२० आणि दिनांक. १४ मे, २०२१ च्या शासन निर्णयानुसार शालेय शिक्षण व क्रीडा विभागाव्दारे जिल्हा परिषद शिक्षक, शिक्षकेतर कर्मचारी, सार्वजनिक आरोग्य विभागाव्दारे आरोग्य सेवक/सेविका, आरोग्य सहाय्यक/सहायिका आणि महिला व बालविकास विभागाव्दारे अंगणवाडी सेविका, कनिष्ठ सहाय्यक यांचा कोविड-१९ ची लागण होऊन मृत्यू झाल्याने त्यांच्या वारसांना विमा कवच / सानुग्रह अनुदान रू.५०.००/- लाख अदा करण्याबाबतचा निर्णय घेण्यात यावा अशी धारणा मा.मंत्री (ग्रामविकास) यांच्या मान्यतेने निश्चित करण्यात आली आहे.
तरी कोरोना साथरोगामुळे कार्यालयीन कर्तव्य बजावताना मृत्यू पावल्यास त्यांच्या वारसांना रुपये ५०.००/- लाख रक्कम विमा कवच रक्कम मिळणेबाबतचे या विभागाव्यतिरिक्त इतर विभागांचे प्राप्त प्रस्ताव त्या त्या संबंधित विभागांना पाठविण्याकरीता आपणाकडे परत पाठविण्यात येत आहेत. आपणांस विनंती आहे की, सदर प्रस्ताव मुख्य कार्यकारी अधिकारी, जिल्हा परिषद (सर्व) यांनी संबंधित विभागांकडे पाठविण्याची कार्यवाही तात्काळ करावी व केलेल्या कार्यवाहीबाबत शासनास अवगत करावे.
# Page 3