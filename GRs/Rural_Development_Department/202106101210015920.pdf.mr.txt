# Page 1
कोविड व्यवस्थापनासाठी १५ व्या केंद्रीय वित्त आयोगाच्या अनुदानाच्या उपयोगाबाबत
महाराष्ट्र शासन
ग्राम विकास विभाग
शासन निर्णय क्रमांक-चौविआ-२०२०/प्रक्र-५९/वित्त-४
मंत्रालय, मुंबई - ४०० ०३२
दि. १८ जून, २०२१
वाचा: १. शासन निर्णय, ग्राम विकास विभाग, क्र.चौविआ-२०२०/प्र.क्र.३८/वित्त-४ दि. ३१ मार्च, २०२०.
२.पंचायतराज मंत्रालय, भारत सरकार यांचे पत्र क्र. .F.No. M-11015/404/2020-FD, दि. २७ मे २०२१.
प्रस्तावना कोविड -१९ चा वाढता प्रादुर्भाव विचारात घेता राज्यातील ग्रामीण क्षेत्रामध्ये कोविड १९ संबंधित उपाययोजना परिणामकारकरित्या राबविणे आवश्यक आहे. कोविड व्यवस्थापनांतर्गत १५ व्या केंद्रीय वित्त आयोगाच्या अनुदानामधून करावयाच्या खर्चाच्या बाबींसंदर्भात केंद्र शासनाच्या क्र. F.No. M-11015/404/2020-FD, दि २७ मे २०२१ च्या पत्रान्वये राज्यास निर्देश प्राप्त झाले आहेत. सदर निर्देश पंचायतराज संस्थांच्या तीन स्तरांवर कळविण्याचा प्रस्ताव शासनाच्या विचाराधीन होता त्यानुसार खालीलप्रमाणे निर्णय घेण्यात आला आहे.
शासन निर्णय शासन निर्णय क्रमांक पविआ-२०२०/प्र.क्र.५९/वित्त-४ दि.४ डिसेंबर, २०२० अन्वये निर्गमित करण्यात आलेल्या अतिरिक्त मार्गदर्शक सूचनांन्वये १५ व्या केंद्रीय वित्त आयोगांतर्गत प्राप्त बेसिक ग्रँट च्या निधीमधून पंचायतराज संस्था, नैसर्गिक आपत्ती तथा साथीच्या रोगाच्या प्रादुर्भावावेळी त्वरित मदत कार्य करू शकतात. त्यानुसार स्वच्छताविषयक साधने, मुखवटे (मास्क) व पीपीई किट्स इत्यादींची खरेदी व वितरण, विलगीकरण केंद्र / कोविड केअर सेंटर तयार करणे तसेच थर्मामीटर, पल्स ऑक्सीमीटर, स्टीम इनहेलर इत्यादी साधनांची खरेदी आणि कोविड केअर सेंटरमध्ये गरजेनुसार अतिरिक्त बेड तयार करणे, ऑक्सीजन सिलींडर्स /कंसेंट्रेटर्स खरेदी इत्यादी बाबींवरील खर्चाची पूर्तता करण्यासाठी ग्रामीण स्थानिक स्वराज्य संस्था, १५ व्या केंद्रीय वित्त आयोगाच्या बेसिक ग्रँटचा वापर करू शकतात. तसेच पंचायतराज संस्था, १५ व्या केंद्रीय वित्त आयोगांतर्गत प्राप्त बंधीत / टाइड ग्रँटमधून कोविड संबंधित स्वच्छता विषयक उपक्रम राबवू शकतात.
२. सार्वजनिक आरोग्य विभागाने निश्चित केलेल्या दरानुसार आणि मानांकनानुसार थर्मामीटर, पल्स ऑक्सिमीटर, पीपीई किट्स, स्टीम इनहेलर, एन-९५ मास्क इत्यादी वस्तूंची खरेदी करण्यात यावी. जेणेकरून या खरेदी प्रक्रियेमध्ये मोठ्या प्रमाणात तफावत न येता एकसंघपणा साधता येईल. सदर खरेदी वेळी प्रमाणित प्रक्रियेचे अनुसरण करण्यात यावे.
# Page 2
कोविड –१९ व्यवस्थापनांतर्गत १५ व्या केंद्रीय वित्त आयोगाच्या निधीमधून खरेदी केलेल्या वरील नमूद साधन सामुग्री / मालमत्ता ही आरोग्य विभाग/आरोग्य केंद्राची मालमत्ता न मानता त्यांची नोंद पंचायत राज संस्थांच्या स्टॉक / मालमत्ता रजिस्टर मध्ये करण्यात यावी.
३. गावातील नागरिकांसाठी प्रस्तावित सामुहिक आरोग्य विम्याच्या प्रीमियमसाठी लागणारा खर्च ग्रामपंचायत स्तरावर १५ व्या वित्त आयोगाच्या अनुदान उपलब्धतेची मर्यादित रक्कम विचारात घेता फक्त जिल्हा परिषद आणि पंचायत समिती स्तरावरूनच करण्यात यावा. सदर विम्याच्या लाभार्थी गटांमध्ये ग्रामीण क्षेत्रांतील गरीब मागासलेल्या जनतेचा समावेश असेल.
तसेच कोविड चाचणी आणि कोविड लसीकरणासाठी केवळ जिल्हा परिषद आणि पंचायत समिती स्तरावरूनच खर्च करण्यात यावा.
४. राज्यातील ग्रामीण स्थानिक स्वराज्य संस्था कोविड व्यवस्थापनासाठी राज्य विशिष्ट योजनांचा निधी, राज्य आरोग्य विभागाकडून कोविड व्यवस्थापनासाठी मिळालेली मदत, स्वनिधी इत्यादींचा वापरही केंद्र व राज्य शासनाच्या मार्गदर्शक सूचनांशी सुसंगत बाबींवर करू शकतात. तसेच आवश्यकतेनुसार कोविड व्यवस्थापनासाठी १५ व्या केंद्रीय वित्त आयोगांतर्गत बेसिक ग्रँट आणि टाईड ग्रँटचा वापर ग्रामीण स्थानिक स्वराज्य संस्थांना करता येईल. कोविड व्यवस्थापनासाठी १५ व्या केंद्रीय वित्त आयोगाच्या अनुदानामधून शासनस्तरावरून निर्गमित केलेल्या सुचनांनुसार राज्यातील ग्रामीण स्थानिक स्वराज्य संस्थांव्दारे करण्यात आलेल्या उपाययोजनांबाबतचा अहवाल शासनास वेळोवेळी सादर करण्यात यावा