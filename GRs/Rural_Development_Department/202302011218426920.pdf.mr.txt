# Page 1
विधानसभा/विधानपरिषद प्रश्न, प्रस्ताव, ठराव, सुचना अथवा अन्य नैमित्तिक बाबींवर करावयाच्या कार्यवाहीबाबत.
महाराष्ट्र शासन
ग्राम विकास विभाग
शासन निर्णय क्रमांकः संकिर्ण-२०२३/प्र.क्र.०९/आस्था-५
बांधकाम भवन, २५ मर्झबान पथ
फोर्ट, मुंबई ४०० ००१
दिनांक : ०१ फेब्रुवारी, २०२३.
वाचा : संसदीय कार्य विभाग, परिपत्रक क्र. विमंअ - २०२२/प्र.क्र.३२/पाच, दि.२३.०२.२०२२.
शासन निर्णय : महाराष्ट्र विधानमंडळाच्या अधिवेशन कालावधीत विधानसभा / विधानपरिषद सभागृहात सन्माननीय सदस्यांकडून विविध संसदीय आयुधांव्दारे जसे तारांकित / अतारांकित प्रश्न, आश्वासने, लक्षवेधी सूचना, ऑचित्याचे मुद्दे, विशेष उल्लेख सूचना इत्यादी उपस्थित करण्यात येतात. त्यानुषंगाने विहित नमुन्यात उत्तरे / निवेदने विधानमंडळ सचिवालयाकडे व मा. विधानमंडळ सदस्यांना पाठविण्याची कालमर्यादा नियमानुसार विहित केली आहे. सदर कालमर्यादत उक्त प्रकरणी कार्यवाही करणे आवश्यक आहे.
२. तसेच, प्रलंबित आयुधांबाबत विधानंडळाचे मा. अध्यक्ष व मा. सभापती तसेच मा. मुख्य सचिव व प्रधान सचिव, संसदीय कार्य विभाग, मंत्रालय व ग्राम विकास विभागात मा. अपर मुख्य सचिव यांच्या स्तरावरही याबाबत वेळोवेळी बैठका / आढावा घेण्यात येतो. सदर आढावा घेतला असता, काही प्रकरणी अतारांकित प्रश्न / आश्वासने, इ.ची उत्तरे विधानमंडळ सचिवालयास विहित कालमर्यादेत पाठविण्यात येत नसल्याचे निदर्शनास आले आहे.
३. याबाबत शासन स्तरावरुन वेळोवेळी सूचना, स्मरणपत्रे देऊनही क्षेत्रीय कार्यालयाकडून विहित कालावधीत माहिती / अहवाल प्राप्त होत नसल्याने उक्त प्रकरणी कालमर्यादत कार्यवाही करणे शक्य होत नसल्याचे निदर्शनास आले आहे.
४. विधानमंडळ कामकाज सर्व प्राथम्याने व गांभीर्याने करणे अपेक्षित असताना अशी कार्यवाही होताना दिसत नाही. तरी विधानमंडळ कामकाजाच्या अनुषंगाने विहित कालावधीत सर्व प्राथम्याने कार्यवाही करण्यात येईल याची दक्षता घ्यावी. अन्यथा विलंब झाल्यास त्याबाबतची जबाबदारी संबंधितांची राहील.
# Page 2
शासन परिपत्रक क्रमांकः संकिर्ण-२०२३/प्र.क्र.०९/आस्था-५