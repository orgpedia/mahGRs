# Page 1
पंचायत समिती वणी जि.यवतमाळ येथील जिल्हा परिषदेच्या मालकीची जमीन, तालुका क्रीडा संकुल बांधकामाच्या प्रयोजनार्थ, जिल्हा क्रीडा अधिकारी, यवतमाळ यांना हस्तांतरीत करण्याकरिता महसूल व वन विभागास प्रत्यार्पित करण्याबाबत.
महाराष्ट्र शासन
ग्रामविकास व पंचायत राज विभाग,
शासन निर्णय क्रमांक : जिपज-२०२२/प्र.क्र.१८०/योजना-११
बांधकाम भवन, २५, मर्झबान मार्ग, फोर्ट, मुंबई ४००००१.
दिनांक - १३ सप्टेंबर, २०२३.
संदर्भ :- १. महसूल व वन विभाग शासन परिपत्रक क्र. जमीन०४/२००६/प्र.क्र.३५/ज-१, दि.०८.०९.२००८
२. मुख्य कार्यकारी अधिकारी, जिल्हा परिषद, यवतमाळ यांचे पत्र
क्रमांक/यजिप/ग्रापंप्र/कावि/१३/२०२२ दि.१ .१२.०९.२०२२.
३. मुख्य कार्यकारी अधिकारी, जिल्हा परिषद, यवतमाळ यांचे पत्र
क्रमांक/यजिप/ग्रापंप्र/आरआर/४८०/२०२३ दि.०९.०६.२०२३.
प्रस्तावना : मुख्य कार्यकारी अधिकारी, जिल्हा परिषद, यवतमाळ यांच्या दि.१२.०९.२०२२ रोजीच्या पत्रान्वये यवतमाळ जिल्हा परिषदेच्या मालकीची पंचायत समिती वणी शहरातील, गव्हर्नमेंट ऑफ बॉम्बे स्टेट, मुख्याध्यापक शासकीय माध्यमिक शाळा या नावाने महसूल अभिलेखात नोंद असलेली, भूमापण क्र.४३/२ क्षेत्र २.४३ हे.आर. ही शासकीय जागा, तालुका क्रीडा संकुलाचे बांधकाम करण्याकरिता जिल्हा क्रीडा अधिकारी, यवतमाळ यांना हस्तांतरीत करण्यास परवानगी देण्याची विनंती केली आहे.
सदर प्रस्तावावर महसूल व वन विभागाने “ प्रस्तावाधिन जमीन प्रथम महसूल विभागास प्रत्यार्पित करण्याबाबतची कार्यवाही करावी व तद्नंतर ज्या विभागास सदरची जमीन आवश्यक आहे त्या विभागाने त्यानुसार विहित कार्यपद्धतीचा अवलंब करुन सदर जमिनीची मागणी करावी. महसूल व वन विभागाकडे अशा प्रकारे जमिनीच्या मागणीचा प्रस्ताव प्राप्त झाल्यास, सदर प्रस्तावावर नियमानुसार उचित निर्णय घेण्यात येईल." या प्रमाणे कार्यवाही करणे अपेक्षित आहे, असे अभिप्राय दिले आहेत. त्यामुळे या अभिप्रायांनुसार कार्यवाही करण्याची बाब शासनाच्या विचाराधिन होती.
शासन निर्णय : यवतमाळ जिल्हा परिषदेच्या मालकीची पंचायत समिती, वणी येथील गव्हर्नमेंट ऑफ बॉम्बे स्टेट, मुख्याध्यापक शासकीय माध्यमिक शाळा या नावाने महसूल अभिलेखात नोंद असलेली भूमापण क्र. ४३/२ क्षेत्र २.४३ हे.आर. ही शासकीय जमीन, तालुका क्रीडा संकुल बांधकामाच्या प्रयोजनार्थ जिल्हा क्रीडा अधिकारी, यवतमाळ यांना हस्तांतरीत करण्याकरिता महसूल व वन विभागाकडे प्रत्यार्पित करण्यास याद्वारे शासनाची मान्यता देण्यात येत आहे.
# Page 2
शासन निर्णय क्रमांकः जिपज-२०२२/प्र.क्र.१८०/योजना-११
२. महसुल व वनविभागाच्या संदर्भ क्र.१ च्या परिपत्रकान्वये महसुल व वनविभागाच्या परवानगी शिवाय शासकीय जमीनींच्या हस्तांतरणावर निर्बंध घालण्यात आले आहेत. एखाद्या शासकीय विभागास प्रदान करण्यात आलेल्या शासकीय जमिनीची त्या विभागास आवश्यकता राहिली नसल्यास त्या विभागाने अशी जमीन महसूल विभागाकडे समर्पित करणे आवश्यक आहे.
३. उपरोक्त परिच्छेद-१ मधील मान्यतेस अनुसरुन मुख्य कार्यकारी अधिकारी, जिल्हा परिषद, यवतमाळ यांनी प्रस्तावाधिन जमीनीचा प्रत्यक्ष ताबा तात्काळ जिल्हाधिकारी, यवतमाळ यांना अथवा त्यांनी नियुक्त केलेल्या प्राधिकारी / अधिकारी यांचेकडे सोपवावा. सदरहू जमीनीचा ताबा देण्यापूर्वी त्यांनी जमीन प्रत्यार्पित करताना जमिनीचा निश्चित कोणता हिस्सा प्रत्यार्पित करावयाचा आहे, याबाबत जिल्हाधिकारी, यवतमाळ यांच्या सल्ल्याने जमीनीचे आरेखन निश्चित करुन व मोजणी करुन जमीन प्रत्यार्पित करावयाची कार्यवाही करावी.
४. सदर शासन निर्णय महसूल व वन विभागाने सदर प्रस्तावाच्या अनुषंगाने अभिप्रायार्थ सादर केलेल्या टिप्पणीवर दिलेल्या सहमतीनुसार निर्गमित करण्यात येत आहे.