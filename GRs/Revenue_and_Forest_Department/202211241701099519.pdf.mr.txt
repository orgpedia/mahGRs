# Page 1
भूमि अभिलेख विभागातील गट-क पदसमूह-४ पदभरतीचे प्रमाण फक्त पुणे विभागाकरीता पदोन्नतीने व नामनिर्देशनाने अनुक्रमे १३:८७ टक्के असे एकवेळ शिथील करण्याबाबत...
महाराष्ट्र शासन
महसूल व वन विभाग
शासन निर्णय क्रमांक : राभूअ-२०१९/प्र.क्र.५५/ई-६
हुतात्मा राजगुरू चौक, मादाम कामा मार्ग,
मंत्रालय, मुंबई ४०० ०३२.
दिनांक : २४ नोव्हेंबर, २०२२.
वाचा: १) महसूल व वन विभाग, शासन अधिसूचना क्रमांक: आस्था-२०१४/प्र.क्र.६/ई-६, दि.२ मे, २०१४.
२) जमाबंदी आयुक्त आणि संचालक, भूमि अभिलेख (महाराष्ट्र राज्य), पुणे यांचे पत्र क्रमांक: आस्था ४/प्र.क्र.६३/२०/२०२१, दि.०१ डिसेंबर,२०२१.
प्रस्तावना: महसूल व वन विभाग, शासन अधिसूचना दिनांक ०२.०५.२०१४ अन्वये, भूमि अभिलेख विभागातील गट-क पदांचे (सेवाप्रवेश) (सुधारणा) नियम, २०१४ तयार करण्यात आलेले आहेत. त्यामध्ये अनुसूचीतील भाग-क मध्ये, गट-क पदसमूह ४ पदांवरील नियुक्त्यांसाठी पदोन्नतीने व नामनिर्देशनाने अनुक्रमे २५:७५ टक्के असे प्रमाण विहीत करण्यात आले आहे. त्यानुसार पुणे विभागात, गट-क पदसमुह ४ (भुकरमापक) संवर्गात एकूण ८३४ मंजूर पदांमध्ये पदोन्नतीच्या कोट्यातील २०८ पदे आणि सरळसेवा कोट्यातील ६२६ पदे मंजूर आहेत. तथापि, राज्यातील प्रलंबित मोजणी प्रकरणांची संख्या ही जुलै, २०२२ अखेर १,८६,५६१ इतकी असून त्यापैकी सर्वाधिक प्रलंबित मोजणी प्रकरणे पुणे विभागामध्ये असून त्यांची संख्या ४८,४१५ इतकी आहे. राज्य स्तरावरील मार्च, २०२२ पर्यंतच्या ६०,९७४ इतक्या प्रलंबित प्रकरणांचा निपटारा डिसेंबर, २०२२ अखेर करण्याचे नियोजन आहे. जनमानसामध्ये जमिनीच्या हक्काबद्दल, हद्दीबद्दल जनजागृती होत असल्याने जमीन मोजणीसाठी मोठ्या प्रमाणावर अर्ज प्राप्त होत आहेत. त्याच बरोबर शासनाच्या विविध प्रकल्पाकरिता भूसंपादन करावे लागत असल्याने याकरितासुद्धा जमीन मोजणी आवश्यक आहे. तसेच वन हक्क कायद्यांतर्गत वन हक्क पट्टेधारकाला वनपट्टे वाटप करण्याकरिता जमीन मोजणी अत्यावश्यक आहे. विस्तारीत कुटूंब पद्धती तसेच वारसा हक्कामुळे पोटहिस्सा मोजणीच्या प्रकरणामध्ये वाढ होत आहे. विविध न्यायालयीन प्रकरणामध्ये सुद्धा मोजणीबाबत न्याय निर्णय प्राप्त होत आहेत. वाढत्या नागरिकरणामुळे शहरी भागामध्ये नागरी भूमापनाकरिता पुरेशा भूकरमापकांची आवश्यकता भासत आहे. अशा प्रकारे विविध कारणामुळे मोजणी प्रकरणांची वाढती संख्या व उपलब्ध असणारे कमी मनुष्यबळ यामुळे मोजणी प्रकरणे प्रलंबीत राहत आहेत. परिणामी नागरिकांच्या तक्रारीमध्ये वाढ होत आहेत. यास्तव, पुणे विभागामध्ये पदोन्नतीने पदे भरण्याकरीता पुरेसे पात्र कर्मचारी उपलब्ध नसल्यामुळे पदोन्नतीच्या कोट्यातील १०० पदे तुर्तास
# Page 2
शासन निर्णय क्रमांकः राभूअ-२०१९/प्र.क्र.५५/ई-६
सरळसेवा कोट्यात समाविष्ट करुन, फक्त पुणे विभागाकरीता पदभरतीचे प्रमाण पदोन्नतीने व नामनिर्देशनाने अनुक्रमे १३:८७ टक्के असे एकवेळ शिथील करण्याची विनंती जमाबंदी आयुक्त व संचालक भूमि अभिलेख महाराष्ट्र राज्य, पुणे यांचेकडून प्राप्त झाली आहे. त्यानुसार फक्त पुणे विभागाकरीता पदोन्नतीने व नामनिर्देशनाने पदभरतीचे प्रमाण एकवेळ शिथील करण्याची बाब शासनाच्या विचाराधीन होती.
शासन निर्णय: महसूल व वन विभाग, शासन अधिसूचना दिनांक ०२.०५.२०१४ मधील तरतुदीनुसार, अनुसूचीतील भाग -क मध्ये, गट-क पदसमूह ४ पदांवरील पदोन्नतीने नियुक्तीसाठी प्रस्तावनेत नमूद केलेली वस्तुस्थिती पाहता, फक्त पुणे विभागाकरीता पात्र व योग्य उमेदवार उपलब्ध नसल्याने, नियुक्त्यांसाठी पदोन्नतीने व नामनिर्देशनाने अनुक्रमे २५:७५ टक्के असे विहित केलेले प्रमाण, पुणे विभागाकरीता, पदोन्नतीच्या कोट्यातील १०० पदे तुर्तास सरळसेवा कोट्यात समाविष्ट करण्यास्तव पदोन्नतीने व नामनिर्देशनाने अनुक्रमे १३:८७ टक्के असे एकवेळ शिथील करण्यास शासन मान्यता देण्यात येत आहे.
सदर शासन निर्णय सामान्य प्रशासन विभागाच्या अनौ. संदर्भ क्र.४१८/का.१२, दिनांक १०.०५.२०२२ अन्वये दिलेल्या सहमतीने निर्गमित करण्यात येत आहे.