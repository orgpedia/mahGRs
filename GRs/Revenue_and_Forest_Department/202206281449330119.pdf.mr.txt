# Page 1
राज्यातील खरीप-२०२१ हंगामातील दुष्काळाच्या अनुषंगाने बाधित शेतकऱ्यांना वाटप करण्यासाठी निधी उपलब्ध करून देण्याबाबत.
महाराष्ट्र शासन
महसुल व वन विभाग,
शासन निर्णय क्रमांक :- एससीवाय-२०२१/प्र.क्र.११७/म-७,
मादाम कामा रोड, हुतात्मा राजगरू चौक,
मंत्रालय, मुंबई-३२
दिनांक:- २८ जून, २०२२
संदर्भ :- १) महसुल व वन विभाग, शासन निर्णय क्रमांक-सीएलएस-२०१५/प्र.क्र.४०/म-३, दि.१३.०५.२०१५
२) महसुल व वन विभाग, शासन निर्णय क्रमांक: एससीवाय-२०२१/प्र.क्र.१००/म-७, दिनांक २८.१०.२०२१
३) शासन पत्र क्रमांक: एससीवाय-२०२१/प्र.क्र.११७/म-७, दि. ०६.१२.२०२० ४) विभागीय आयुक्त, नाशिक यांचे पत्र क्र./ मशा/कार्या/२/टंचाई/२०२२/ज-३, जा.क्र.९८६, दि. १९ जानेवारी २०२२
प्रस्तावना :
दुष्काळ व्यवस्थापन संहिता, २०१६ नुसार राज्यातील दुष्काळी परिस्थितीचे मुल्यांकन करुन खरीप २०२१ हंगामामध्ये संदर्भाधीन क्रमांक २ येथील महसुल व वन विभाग, शासन निर्णय, दिनांक २८.१०.२०२१ अन्वये राज्यातील नंदुरबार जिल्ह्यातील नंदुरबार तालुक्यामध्ये मध्यम स्वरूपाचा दुष्काळ जाहीर करण्यात आला आहे. सदर नंदुरबार तालुक्यातील दुष्काळाच्या अनुषंगाने शेतीपिकांचे ३३% पेक्षा जास्त नुकसान झालेल्या बाधित शेतकऱ्यांना संदर्भाधीन क्र.१ येथील शासन निर्णयान्वये SDRF च्या दरानुसार मदत अनुज्ञेय आहे. विभागीय आयुक्त, नाशिक यांनी संदर्भाधीन क्रमांक ४ येथील पत्रान्वये केलेल्या मागणीनुसार, बाधित शेतकऱ्यांना अनुदान वाटपासाठी निधी उपलब्ध करून देण्याबाबतचा प्रस्ताव मा. उपमुख्यमंत्री यांच्या अध्यक्षतेखाली झालेल्या मंत्रिमंडळ उपसमितीच्या दिनांक १९.०४.२०२२ च्या बैठकीत मान्यतेस्तव ठेवण्यात आला होता.
२. मंत्रिमंडळ उपसमितीच्या दिनाक १९.०४.२०२२ रोजी झालेल्या बैठकीत सादर करण्यात आलेल्या उपरोक्त प्रस्तावास मंत्रिमंडळ उपसमितीने मंजूरी दिली असून त्यानुषंगाने विभागीय आयुक्त, नाशिक यांना रू.५०५७.३३ लक्ष (अक्षरी रूपये पन्नास कोटी सत्तावन्न लक्ष तेहतीस हजार फक्त) इतका निधी उपलब्ध करून देण्याची बाब शासनाच्या विचाराधीन होती.
शासन निर्णय : राज्यातील खरीप हंगाम २०२१ मध्ये संदर्भाधीन क्रमांक २ येथील शासन निर्णयान्वये दुष्काळ जाहीर करण्यात आलेल्या नंदुरबार तालुक्यातील शेतीपिकांच्या झालेल्या पीक नुकसानीसाठी बाधित शेतकऱ्यांना निविष्ठा अनुदानाचे वाटप करण्यासाठी रू.५०५७.३३ लक्ष (अक्षरी रूपये पन्नास कोटी सत्तावन्न लक्ष तेहतीस हजार फक्त) इतका निधी वितरित करण्यास शासनाची मान्यता देण्यात येत आहे. सदर निधी अर्थसंकल्पीय वितरण प्रणालीवर वितरित करण्याची कार्यवाही कार्यासन म-११ यांनी करावी.
# Page 2
शासन निर्णय क्रमांक: एससीवाय-२०२१/प्र.क्र.११७/म-७,
२. वरील रकमेतून शेतीपिकांचे ३३% किंवा त्यापेक्षा अधिक नुकसान झालेल्या सर्व बाधित शेतकऱ्यांना देय असलेल्या मदतीची रक्कम प्रदान करण्यात यावी.
३. संदर्भाधीन क्रमांक १ येथील दिनांक १३.०५.२०१५ च्या शासन निर्णयात विहित केलेल्या दराने व अटीनुसार मदतीचे वाटप करण्यात यावे.
४. वरीलप्रमाणे देण्यात येणारी मदत २ हेक्टरच्या मर्यादेत व लागवड केलेल्या क्षेत्राच्या मर्यादेपर्यंतच राहील याची दक्षता घेण्यात यावी.
५. दुष्काळग्रस्त भागातील सर्व शेतकऱ्यांना निविष्ठा अनुदान देणे अपेक्षित नाही. अनेक शेतकऱ्यांच्या विहीरी असतात व विहीरीतील पाण्यावर ते शेती करीत असतात. त्यामुळे दुष्काळग्रस्त भागातील ३३% किंवा त्यापेक्षा अधिक शेतीपीकांचे नुकसान झालेल्या बाधित शेतकऱ्यांना SDRF/NDRF च्या निकषानुसार निविष्ठा अनुदान देण्यात यावे. ३३% पीक नुकसान ठरविण्यासाठी खरीप हंगामातील अंतिम पैसेवारीसाठी त्या ग्रामपंचायती क्षेत्रात घेण्यात आलेल्या पीक कापणी प्रयोगाच्या निकालानुसार आलेल्या पीक निहाय उत्पन्नाचा आधार (weighted average काढण्यापूर्वी) घेऊन ६७ टक्क्यापेक्षा कमी उत्पन्न आलेल्या पिकांखालील क्षेत्रास निविष्ठा अनुदानासाठी पात्र ठरविण्यात यावे व त्या शेतकऱ्यांना निविष्ठा अनुदान वाटप करण्यात यावे. यासाठी ग्रामपंचायत स्तरावर पीक निहाय काढण्यात आलेले उत्पन्न हे त्या ग्रामपंचायती मधील सर्व गावांना लागू राहील.
६. सदर निविष्ठा अनुदान (Input Subsidy) हे शेती पीकाचे ३३% किंवा त्यापेक्षा जास्त नुकसान झालेल्या खातेदारांना वितरीत करण्यात यावे.
७. सदर मदतीचे वाटप २०२१ मधील खरीप हंगामातील ७/१२ वरील पीकांच्या नोंदीच्या आधारे करण्यात यावे.
८. बहुवार्षिक पिकांचे ३३ टक्के किंवा त्यापेक्षा जास्त नुकसान झाल्याची शहानिशा शेतीनिहाय पंचनामे करुन करण्यात यावी. पंचनाम्यासोबत (ग्लोबल पोजिशनिंग सिस्टीम (GPS enabled)) फळपिकांचे फोटो घेण्यात यावेत, जेणेकरून नुकसानीच्या दाव्याची ग्राह्यता पडताळता येईल.
९. बहुवार्षिक फळपिकांचे नुकसान ठरविण्याचा निकष ७/१२ मधील नोंद हा असेल. नुकसानीची तीव्रता ठरविण्यासाठी पंचनामा हा निकष असेल. बहुवार्षिक फळपिकांचे नुकसान ठरविण्यासाठी त्याची नोंद ७/१२ मध्ये आवश्यक आहे.
१०. वनपट्टे धारकांना व ज्यांचे वनदावे प्रलंबित आहेत अशा सर्व शेतकऱ्यांना देखिल निविष्ठा अनुदानासाठी पात्र समजण्यात यावे व त्यानांही अनुज्ञेय असलेली मदतीची रक्कम प्रदान करण्यात यावी.
११. सन २०२१ च्या खरीप हंगामातील पिकाच्या ७/१२ मधील उताऱ्यातील नोंदीबाबत कोणताही आक्षेप उद्भवल्यास त्याचे निराकरण महाराष्ट्र जमीन महसूल संहितेमधील तरतूदीनुसार करण्यात यावे.
१२. बाधित शेतकऱ्यांना मदतीचे वाटप करताना खालील अटी व शर्तीची पुर्तता होईल याची दक्षता घ्यावी:
पृष्ठ ४ पैकी २
# Page 3
शासन निर्णय क्रमांक: एससीवाय-२०२१/प्र.क्र.११७/म-७,
१) मदतीची रक्कम संबंधित बाधितांच्या बँक खात्यात थेट जमा करण्यात यावी. कोणत्याही बाधितांना रोख अथवा निविष्ठा स्वरूपात मदत देण्यात येऊ नये.
२) ह्या मदतीची रक्कम खातेदारांच्या बँक खात्यावर थेट जमा करतांना मदतीच्या रक्कमेमधून कोणत्याही बँकेने कोणत्याही प्रकारची वसुली करु नये.
३) बाधित शेतकऱ्यांना वाटप करावयाची मदतीची रक्कम संबंधित शेतकऱ्यांच्या आधार संलग्नित बँक खात्यामध्ये थेट हस्तांतर पध्दतीने (Direct Benefit Transfer) प्रदान करावी. परंतु एखाद्या व्यक्तीकडे आधार क्रमांक नसेल तर अशी व्यक्ती लाभापासून वंचित राहू नये म्हणून अन्य पर्यायी व व्यवहार्य ओळखपत्राच्या आधारे (उदा. आधार ओळख नोंदणी पावती, भारत निवडणूक आयोगाने दिलेले मतदान ओळखपत्र, आयकर विभागाने दिलेले स्थायी लेखा क्रमांक (PAN), वाहन चालविण्याचा परवाना, पारपत्र, बँकेची पुस्तिका ई.) खातरजमा करून प्रदान करण्यात यावेत.
१३. या प्रयोजनासाठी होणारा खर्च मागणी क्रमांक सी-६, प्रधान लेखाशीर्ष- २२४५, नैसर्गिक आपत्तीच्या निवारणासाठी सहाय्य, ०१ अवर्षण, (९१) राज्य आपत्ती प्रतिसाद निधीच्या मानकानुसार खर्च, (९१) (०५) पीक नुकसानीमुळे शेतकऱ्यांना मदत, (२२४५ २४३४), ३१ सहायक अनुदाने (वेतनेतर) या लेखाशीर्षाखाली सन २०२२-२३ या आर्थिक वर्षी उपलब्ध असलेल्या तरतूदीमधून भागविण्यात यावा.
१४. नैसर्गिक आपत्तीमध्ये बाधित व्यक्तींना वाटप करण्यासाठी वितरित करण्यात येणारा निधी तालुकास्तरावरील आहरण व संवितरण अधिकारी यांचेकडून लाभार्थ्यांच्या बँक खात्यामध्ये हस्तांतरित केला जातो. काही बँका लाभार्थ्यांचे नाव, खाते क्रमांक जुळत नाही अशा तांत्रिक कारणास्तव परत आलेला निधी निलंबन (Suspense) खात्यात ठेवतात. वास्तविक पाहता बँकाकडे वर्ग करण्यात आलेली रक्कम एकतर लाभार्थ्यांच्या खात्यात जमा होणे आवश्यक आहे किंवा परत आहरण व संवितरण अधिकाऱ्यांच्या खात्यात जमा होणे आवश्यक आहे. तथापि, आहरण व संवितरण अधिकाऱ्यांच्या खात्यात अशा रकमा जमा करण्याऐवजी बँका त्या निलंबन खात्यामध्ये ठेवतात. कालांतराने अशा रकमा ताळमेळविना राहतात आणि ज्या रकमा शासनाकडे परत जमा व्हावयास हवे त्या बँकाकडे पडून राहतात.
याला आळा घालण्यासाठी ठराविक कालावधीने सदर रकमांचा ताळमेळ घेणे अत्यंत गरजेचे आहे. तरी सर्व आहरण व संवितरण अधिकारी यांनी दर आठवडयाला त्यापूर्वी वर्ग करण्यात आलेल्या व नंतर वर्ग करण्यात येणाऱ्या रकमांचा ताळमेळ घेण्याची कार्यवाही करावी.
# Page 4