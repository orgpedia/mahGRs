# Page 1
महाराष्ट्र झोपडपट्टी (सुधारणा, निर्मूलन आणि पुनर्विकास)अधिनियम, १९७१ अंतर्गत झोपडपट्टी पुनर्वसन योजनेकरिता वतन / इनाम जमिनी तसेच, महार वतन जमिनीवरील झोपडपट्टी पुनर्वसन योजनेकरिता आकारावयाच्या नजराणा रकमेबाबत अधिकचा खुलासा.
महाराष्ट्र शासन
महसूल व वन विभाग
शासन निर्णय क्र. संकीर्ण-२०२२/प्र.क्र.७२/ज-१
मादाम कामा मार्ग, हुतात्मा राजगुरु चौक,
मंत्रालय, मुंबई- ४०० ०३२.
दिनांक :- २४ ऑगस्ट, २०२३
वाचा : १) शासन निर्णय क्रमांक:- जमीन- २०१५/प्र.क्र.८७/ज-१अ, दि. २७ डिसेंबर २०१८ २) शासन निर्णय क्रमांक:- जमीन-२०१५/प्र.क्र.८७/ज-१अ, दि. ११ जानेवारी, २०१७
प्रस्तावना : शासकीय प्रकल्प/योजना यासाठी व शासन अंगीकृत उपक्रमासाठी महार वतन जमिनी भूसंपादित/ वाटाघाटीने संपादीत करताना आकारावयाच्या नजराणा रकमेबाबत शासन निर्णय क्र.जमीन-२०१५/ प्र.क्र.८७ /ज-१ अ, दि. ११ जानेवारी, २०१७ अन्वये धोरण निश्चित करण्यात आलेले आहे.
तसेच, राज्यात वतन आणि इनाम जमिनी आणि त्या बाबतीत (१) मुंबई गावची कनिष्ठ वतने नाहिशी करण्याबाबत अधिनियम, १९५८ (२) मुंबई परगणा व कुलकर्णी वतने नाहिशी करण्याबाबतचा अधिनियम १९५०(३) मुंबई विलीन प्रदेश किरकोळ दुमाला वहिवाटी नाहीशा करण्याबाबत अधिनियम, १९५५(४) मुंबई (समाजास उपयुक्त) सेवा इनामे रद्द करण्याबाबत अधिनियम, १९५३ (५) महाराष्ट्र मुलकी पाटील (पद रद्द करणे) अधिनियम १९६२ हे कायदे लागू आहेत. त्या अनुषंगाने, सदर कायद्यांमधील तरतूदी अन्वये शासनास प्राप्त अधिकारात, या कायद्यांतर्गत समाविष्ट असलेल्या इनाम/वतन जमिनी (महार वतन जमीन वगळून), वेळोवेळी सक्तीने/ विविध कायद्यान्वये संपादीत करताना, तसेच, खाजगी वाटाघाटीने संपादीत करताना किंवा संबंधित शेतकऱ्यांकडून भूसंपादना व्यतिरिक्त अन्य प्रकरणी सक्षम प्राधिकाऱ्याच्या पूर्व परवानगीने अशा जमिनीचे हस्तांतरणास मंजूरी देताना करण्यात आलेल्या सुधारीत तरतूदींप्रमाणे अशा प्रकरणी नजराणा आकारण्याची व वसूल करण्याची तसेच, शासकीय प्रकल्प/ योजना यासाठी व शासन अंगीकृत उपक्रमासाठी वतन/ इनाम जमिनी (महार वतन जमीन वगळून) सक्तीने भूसंपादन अधिनियमान्वये किंवा अन्य कायद्यांतर्गत भूसंपादन विषयक तरतूदीन्वये संपादीत करण्यात येत असतील किंवा खाजगी वाटाघाटीने संपादीत करण्यात येत असतील तर, अशा समयी भूसंपादन अधिकारी यांनी अशा जमिनीच्या निश्चित केलेल्या मोबदल्याच्या १०% इतकी रक्कम नजराणा म्हणून वसूल करावी इत्यादीं मुद्यांसंदर्भात संदर्भ क्र. (२) येथील शासन निर्णय क्र. जमीन २०१५/प्र.क्र.८७/ज-१अ, दिनांक २७ डिसेंबर २०१८ अन्वये धोरण सुनिश्चित करण्यात आलेले आहे.
# Page 2
शासन निर्णय क्रमांक: संकीर्ण-२०२२/प्र.क्र.७२/ज-१
तथापि, राज्यात वतन / महार वतन / इनाम जमिनीवर असलेल्या झोपडपट्टयांचे पुनर्वसन करताना भुसंपादित करण्यात येत असलेल्या जमिनी शासन अथवा जमीन मालकाबरोबर वाटाघाटीने / परस्पर सामंजस्य कराराने झोपडपट्टी खालील जमिनीचा पुर्नविकास करताना उक्त जमिनीबाबत अनर्जित मूल्य आकारण्याच्या सूचना देण्याची बाब शासनाच्या विचाराधीन होती.
शासन निर्णय
राज्यामध्ये महाराष्ट्र (सुधारणा, निर्मूलन आणि पुनर्विकास) अधिनियम, १९७१ मधील तरतूदीन्वये संबंधित झोपडपट्टी पुनर्वसन प्राधिकरणामार्फत झोपडपट्टी पुनर्वसन योजना राबविण्यात येते. झोपडपट्टी पुनर्वसन योजनेकरिता वतन / इनाम जमिनी तसेच, महार वतन जमिनी वरील झोपडपट्टी पुनर्वसन योजनेकरिता आकारावयाच्या नजराणा रकमेबाबत पुढील प्रमाणे शासन निर्णय घेण्यात येत आहे:
अ. महाराष्ट्र झोपडपट्टी (सुधारणा, निर्मूलन आणि पुनर्विकास)अधिनियम, १९७१ तरतूदीं नुसार खाजगी मालकीच्या जमिनीवर झोपडपट्टी पुनर्वसन योजना राबवयाची असल्यास अशी अतिक्रमित खाजगी मालकीची जमीन संबंधित जमीन मालका बरोबर वाटाघाटी करुन अशी जमीन झोपडपट्टी पुनर्वसन योजनेसाठी घेण्याची तरतूद आहे.
झोपडपट्टी पुनर्वसन योजनेकरिता वतन / इनाम जमिनी तसेच, महार वतन जमिनी वरील झोपडपट्टी पुनर्वसन योजनेकरिता अशी खाजगी मालकीची जमीन घेताना अशा जमिनीचे परस्पर सहमतीने / वाटाघाटीने / करारनाम्याद्वारे जे मुल्य निश्चित होईल अशा मूल्याच्या १०% रक्कम नजराणा म्हणून शासनास भरणे अनिवार्य राहील. अशी रक्कम प्रचलित बाजारमुल्य दराने परिगणित होणाऱ्या मुल्यांकनाच्या कमीत कमी १०% असणे आवश्यक राहील.
ब. झोपडपट्टी पुनर्वसन योजनेकरिता वतन / इनाम जमिनी तसेच महार वतन जमिनी वरील झोपडपट्टी पुनर्वसन योजनेकरिता आकारावयाच्या नजराणा रकमेबाबतची योजना संबंधित जागा मालकाच्या संमतीने/ वाटाघाटीने योजना राबविण्यात येत नसेल तर भूसंपादनासाठीच्या निश्चित होणाऱ्या देय अधिमूल्याच्या १०% इतकी रक्कम ही नजराणा म्हणून भरणे आवश्यक राहील.
तरी, महाराष्ट्र झोपडपट्टी (सुधारणा, निर्मूलन आणि पुनर्विकास अधिनियम, १९७१ अंतर्गत झोपडपट्टी पुनर्वसन योजनेकरिता वतन / इनाम जमिनी तसेच महार वतन जमिनी वरील झोपडपट्टी पुनर्वसन योजनेकरिता आकारावयाच्या नजराणा रकमेबाबत उपरोक्त नुसार कार्यवाही केल्यानंतर संबंधित जिल्हाधिकारी यांनी तसे प्रमाणित केल्यानंतर झोपडपट्टी पुनर्वसन योजना राबविता येईल.
उपरोक्त शासन वित्त विभागाच्या अनौपचारीक संदर्भ क्र. ११८/सासं, दि.१८ जुलै २०२२ अन्वये प्राप्त सहमतीने निर्गमित करण्यात येत आहे.
# Page 3