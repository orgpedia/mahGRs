# Page 1
खाणपट्टयाची ईटीएस मशीनद्वारे मोजणी करण्याबाबत दिशानिर्देशक सूचना..
महाराष्ट्र शासन
महसूल व वन विभाग
शासन परिपत्रक क्रमांक: गौखनि १०/०१२०/प्र.क्र. १७/ख-२
हुतात्मा राजगुरु चौक, मादाम कामा मार्ग,
मंत्रालय, मुंबई - ४०० ०३२,
दिनांक : ०३/०५/२०२१.
वाचा : १) शासन अधिसूचना, महसूल व वन विभाग, क्रमांक गौखनि १०/०८१२/प्र.क्र.६१३/ख, दिनांक १८/०७/२०१३ २) शासन अधिसूचना, महसूल व वन विभाग, क्रमांक गौखनि १०/०२१५/प्र.क्र.९२/ख, दि. १२/०१/२०१८.
३) शासन अधिसूचना, महसूल व वन विभाग, क्रमांक गौखनि १०/०३१६/प्र.क्र.४७२/ख, दि. १२/०१/२०१८.
४) शासन निर्णय, महसूल व वन विभाग, क्रमांक गौखनि १०/१११८/प्र.क्र.४४८/ख, दि. २३/०१/२०१९.
-: शासन परिपत्रक :
राज्य शासनाने संदर्भ क्र. १ वरील अधिसूचनेन्वये महाराष्ट्र गौण खनिज उत्खनन (विकास व विनियमन) नियम, २०१३ अधिसूचित करुन, दिनांक १९/०८/२०१३ रोजीच्या राजपत्रात प्रसिध्द केले आहेत. सदर नियम दिनांक २४/१०/२०१३ रोजीच्या अधिसूचनेन्वये राज्यात दिनांक २४/१०/२०१३ पासून लागू करण्यात आलेले आहेत. तसेच संदर्भ क्र. ३ वरील शासन अधिसूचना दिनांक १२.१.२०१८ अन्वये, महाराष्ट्र गौण खनिज उत्खनन (विकास व विनियमन) नियम, २०१३ मध्ये सुधारणा करुन सार्वजनिक जमिनींवरील गौण खनिजाचे खनिपट्टे केवळ जाहीर लिलावपध्दतीने मंजूर करणे, खाजगी जमिनीवरील खनिपट्टे लिलावातून वगळणे, तसेच वडार व कुंभार समाजाच्या पारंपारिक व्यवसायासाठी, या समाजातील कुटुंबांना अर्जाद्वारे परवाने मंजुर करण्याच्या तरतूदी करण्यात आलेल्या आहेत. त्यास अनुसरुन संदर्भ क्र. ४ वरील महसूल व वन विभाग, शासन निर्णय दिनांक २३/०१/२०१९ अन्वये गौण खनिजाच्या खाणपट्टयाच्या जाहीर लिलावाची कार्यपध्दती निश्चित करण्यात आलेली आहे. अशाप्रकारे गौण खनिजाच्या खाणपट्टयाबाबत कार्यवाही करण्याच्या अनुषंगाने शासनाकडून वेळोवेळी आवश्यक त्या सुधारणा करण्यात आलेल्या आहेत. परंतु, खाणपट्टयातून गौणखनिजाचे अवैध उत्खनन व वाहतूक तसेच मंजूरीपेक्षा अधिकचे गौण खनिज उत्खनन होत असल्याबाबत अनेक वेळा तक्रारी प्राप्त होत असतात. तसेच गौण खनिजाचे ईटीएस मशीनद्वारे वेळोवेळी मोजणी करण्याबाबत जनता व लोकप्रतिनीधींकडून मोठ्या प्रमाणात मागणी करण्यात येते. त्याअनुषंगाने खाणपट्टयातून गौण खनिजाच्या अवैध उत्खनन व वाहतूकीस प्रतिबंध घालण्याच्या दृष्टीने पुढीलप्रमाणे कार्यवाही करण्याचे निर्देश या शासन परिपत्रकान्वये देण्यात येत आहेत:
# Page 2
शासन परिपत्रक क्रमांकः गौखनि १०/०१२०/प्र.क्र. १७/ख-२
१) खाणपट्टाधारकास खाणपट्टयाचा ताबा देतेवेळी तसेच खाणपट्टयाचा कालावधी समाप्त होतेवेळी खाणपट्याची ईटीएस मशीनद्वारे मोजणी करण्यात यावी. तसेच जिल्हाधिकारी यांनी त्यांच्या अखत्यारितील खाणपट्टयांची वर्षातून किमान एक वेळा ईटीएस मशीनद्वारे मोजणी करुन घेऊन मोजणीचा अहवाल प्राप्त करुन घ्यावा.
जमाबंदी आयुक्त आणि संचालक भूमी अभिलेख यांनी या कामास प्राधान्य दयावे.
२) मोजणी अंती खनिपट्टाधारक/परवानाधारक यांनी मंजूर खोलीपेक्षा जास्त खोल व मंजूरीपेक्षा जास्त गौण खनिजाचे उत्खनन केल्याचे आढळून आल्यास जास्तीच्या गौण खनिज उत्खननापोटी व वापरापोटी वाढीव स्वामित्वधनाची रक्कम ३० दिवसांच्या आत शासनजमा करण्याबाबत अविलंब कळविण्यात यावे.
३) संबंधित खनिपट्टाधारक/परवानाधारक यांनी ३० दिवसाच्या आत जास्तीच्या गौण खनिज उत्खननापोटी व वापरापोटी स्वामित्वधनाची रक्कम शासनजमा केल्यास संबंधितांविरुध्द महाराष्ट्र जमीन महसूल अधिनियम, १९६६ मधील कलम ४८ (७) अनुसार दंडात्मक कारवाई करण्यात येऊ नये. मात्र, संबंधित खनिपट्टाधारक / परवानाधारक यांनी ३० दिवसांच्या आत जास्तीच्या गौण खनिज उत्खननापोटी व वापरापोटी स्वामित्वधनाची रक्कम शासनजमा न केल्यास संबंधित खनिपट्टाधारक/ परवानाधारक यांच्यावर नियमानुसार दंडाची आकारणी करण्यात यावी.
४) जास्तीच्या गौणखनिज उत्खननप्रकरणी संबंधित खनिपट्टाधारक/परवानाधारक यांनी ३० दिवसांच्या आत जास्तीच्या गौण खनिज उत्खननापोटी व वापरापोटी स्वामित्वधनाची रक्कम शासनजमा न केल्यास वरीलप्रमाणे आकारण्यात आलेल्या दंडाची रक्कम वसूल करण्याची कार्यवाही विहित कालावधीत पूर्ण करण्याबाबत दक्षता घेण्यात यावी. दंडाची रक्कम विहीत कालावधीत भरणा न करणाऱ्या लिलावधारक/ परवानाधारकास तो अशी दंडाची रक्कम शासनजमा करेपर्यंत वाहतूक पास देऊ नयेत. तसे न करणाऱ्या अधिकाऱ्यांविरुध्द नियमानुसार कार्यवाही करण्यात यावी.
# Page 3