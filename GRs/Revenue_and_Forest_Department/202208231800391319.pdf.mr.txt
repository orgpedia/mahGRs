# Page 1
उपवनसंरक्षक, नंदुरबार वन विभाग स्थित शहादा यांचे कार्यालय नंदुरबार येथे जिल्ह्याच्या ठिकाणी स्थलांतरीत करण्याबाबत
महाराष्ट्र शासन
महसूल व वन विभाग,
शासन निर्णय क्रमांक : एफडीएम-२०२२/प्र.क्र.७४/फ-२
हुतात्मा राजगुरु चौक, मादाम कामा मार्ग
मंत्रालय, मुंबई-४०० ०३२,
दिनांक :- २३ ऑगस्ट, २०२२
संदर्भ :- प्रधान मुख्य वनसंरक्षक (कार्मिक), महाराष्ट्र राज्य, नागपूर यांच्या कार्यालयाचे पत्र क्र.
कक्ष-९/संकीर्ण/प्रक्र.३ (१६-१७)/४५७/२२-२३, दि.७.३.२०२२ व दि.१०.६.२०२२ प्रस्तावना : उपवनसंरक्षक, नंदुरबार वन विभागाचे कार्यालय सद्यस्थितीत शहादा येथे असून नंदुरबार या जिल्ह्याच्या ठिकाणापासून ते सुमारे ४० किमी अंतरावर आहे. त्यामुळे शासकीय योजना कार्यक्रमांसाठी सर्व जिल्हास्तरीय शासकीय कार्यालयांशी समन्वय साधणे अडचणीचे होत आहे.
मागील वर्षी गुलाब चक्रीवादळाने शहादा येथे मुसळधार पाऊस झाल्याने नंदुरबार वनविभाग, शहादा यांच्या कार्यालयातील अधिकारी / कर्मचारी यांच्या निवासस्थानात व कार्यालयाच्या आवारात पाणी साचल्यामुळे मोठ्या प्रमाणावर नुकसान झाले होते. जिल्हास्तरीय वेगवेगळ्या बैठकांसाठी उप वनसंरक्षक व इतर अधिका-यांना वारंवार शहादा येथून नंदुरबार येथे जावे लागते. वनसंरक्षण, वन व्यवस्थापन व वनसंवर्धन यासाठी नंदुरबार येथून कामकाजावर नियंत्रण ठेवणे प्रशासकीयदृष्ट्या सोयिस्कर असल्याने उपवनसंरक्षक, नंदुरबार वन विभाग यांचे कार्यालय शहादा येथून नंदुरबार येथे स्थलांतरीत करण्याची बाब शासनाच्या विचाराधीन होती.
शासन निर्णय: उप वनसंरक्षक, नंदुरबार वन विभाग, स्थित शहादा यांचे कार्यालय नंदुरबार या जिल्ह्याच्या ठिकाणी स्थलांतरीत करण्यास या शासन निर्णयाद्वारे मंजुरी देण्यात येत आहे.
उप वनसंरक्षक, नंदुरबार वन विभाग यांचे कार्यालय महाराष्ट्र वन विकास महामंडळ, अंतर्गत विभागीय व्यवस्थापक वन प्रकल्प विभाग, नंदुरबार या कार्यालयाच्या रिकाम्या इमारतीत सुरु करण्यात यावे.
कार्यालयाच्या स्थलांतरणामुळे भांडार साहित्य वाहतुक व अधिकारी / कर्मचारी यांना बदली प्रवास भत्याच्या रकमेचा एकावेळेचा भार अदा करण्यास शासन मान्यता देण्यात येत आहे.
शासन निर्णयाची तात्काळ अंमलबजावणी करण्यात यावी.
सदर शासन निर्णय वित्त विभागाने त्यांच्या अनौपचारीक संदर्भ क्र. २२०/व्यय १० दि.०३.०८.२०२२ अन्वये दिलेल्या सहमतीस अनुसरुन निर्गमित करण्यात येत आहे.
# Page 2
शासन निर्णय क्रमांकः एफडीएम-२०२२/प्र.क्र.७४/फ-२