# Page 1
"सततचा पाऊस" ही राज्य शासनाची आपत्ती म्हणून घोषित करुन शेतकऱ्यांना मदत देण्याबाबत...
महाराष्ट्र शासन
महसुल व वन विभाग
शासन निर्णय क्रमांक : सीएलएस-२०२३/प्र.क्र.५२/म-३
मादाम कामा रोड, हुतात्मा राजगुरु चौक,
मंत्रालय, मुंबई - ४०० ०३२
दिनांक : २२ जून, २०२३.
वाचा : १) शासन निर्णय, महसूल व वन विभाग क्र. सीएलएस-२०१२/प्र.क्र. १५७/म- ३, दि. ३०.१.२०१४ २) शासन निर्णय, महसूल व वन विभाग, क्र. संकीर्ण-२०२२/प्र.क्र.६७/म-११,दि.२४.०१.२०२३.
३) शासन निर्णय, महसूल व वन विभाग क्र. सीएलएस-२०२२/प्र.क्र.३४९/म-३, दि.२७.०३.२०२३ ४) मा. मंत्रिमंडळाच्या दि.५ एप्रिल, २०२३ रोजी झालेल्या बैठकीतील निर्णय.
प्रस्तावना: राज्यात येणाऱ्या चक्रीवादळ दुष्काळ, भूकंप, आग, पूर, त्सुनामी, गारपीट, दरड कोसळणे, बर्फखंड कोसळणे (हिमवर्षाव), ढगफुटी टोळधाड, थंडीची लाट व कडाक्याची थंडी इत्यादी सारख्या विविध १२ नैसर्गिक आपत्ती केंद्र शासनाव्दारे निश्चित करण्यात आल्या आहेत. या आपत्तीमध्ये होणाऱ्या शेतीपिकांचे नुकसान व इतर नुकसानीकरिता राज्य आपत्ती प्रतिसाद निधीमधून मदत अनुज्ञेय आहे.
त्याचप्रमाणे अवेळी पाऊस, अतिवृष्टी (शेतीपिकांच्या नुकसानीसह सर्व नुकसान), आकस्मिक आग, समुद्राचे उधाण, वीज कोसळणे या सारख्या आपत्ती राज्य शासनाने नैसर्गिक आपत्ती म्हणून घोषित केलेल्या आहेत. केंद्र शासनाच्या मार्गदर्शक सूचनांनुसार या नैसर्गिक आपत्तींना देखील राज्य प्रतिसाद निधीमधून १०% मर्यादेत मदत अनुज्ञेय करण्यात आली आहे. महसूल मंडळामध्ये उपलब्ध करुन देण्यात आलेल्या स्वयंचलित हवामान केंद्रामध्ये २४ तासात ६५ मि.मी. पेक्षा जास्त पाऊस झाल्यास अतिवृष्टी समजून मंडळातील सर्व गावांमध्ये शेतीपिकांच्या नुकसानीचे पंचनामे केले जातात. शेतीपिकांचे नुकसान ३३ टक्केपेक्षा जास्त असल्यास जेवढ्या क्षेत्राचे नुकसान झाले आहे, तेवढ्या क्षेत्राकरिता विहित दराने निविष्ठा अनुदान स्वरुपात शेतकऱ्यांना मदत देण्यात येते. मात्र, महसूली मंडळामध्ये अतिवृष्टीची नोंद नसतानाही मंडळातील गावांमध्ये अतिवृष्टी होऊ शकते आणि त्यामुळे शेतीपिकांचे नुकसान होऊ शकते.
तसेच काही गावांमध्ये सलग काही दिवस सतत पाऊस पडत असल्यामुळे देखील शेतीपिकांचे नुकसान होऊ शकते. अशा प्रकरणी शेतकऱ्यांना मदत देणे आवश्यक आहे.
२. मा. मुख्यमंत्री यांच्या अध्यक्षतेखालील मंत्रीमंडळ उपसमितीच्या दि.२९.११.२०२२ रोजी आयोजीत करण्यात आलेल्या बैठकीत, सततच्या पावसाची सध्या कोणतीही परिभाषा नसल्याने आणि ती निश्चित करणे आवश्यक असल्याने, शेतीपिकांचे नुकसान झालेल्या योग्य शेतकऱ्यांना मदत मिळण्याकरिता प्राप्त झालेल्या प्रस्तावाकरिता योग्य निकष निश्चित करण्यासाठी कृषि विभागाने समिती नियुक्त करावी असा निर्णय घेण्यात आला होता. त्यानुसार सततच्या पावसामुळे शेतीपिकांचे नुकसान झालेल्या शेतकऱ्यांना मदत मिळण्याकरिता प्राप्त झालेल्या प्रस्तावाकरिता योग्य निकष निश्चित करून
# Page 2
शासन निर्णय क्रमांक: सीएलएस-२०२३/प्र.क्र.५२/म-३
शासनास शिफारशी करण्याकरिता कृषि व पदुम विभागाच्या दि.२१/१२/२०२२ च्या शासन आदेशाद्वारे मा.अपर मुख्य सचिव (नियोजन) यांच्या अध्यक्षतेखाली समिती नियुक्त करण्यात आली होती. या समितीने सततच्या पावसासाठी निकष निश्चित करण्याबाबत तयार केलेल्या अहवालात शेतीपिकांच्या नुकसानीकरिता विहित दराने मदत देण्याकरिता सततच्या पावसासाठी काही निकष सुचविले होते. हा अहवाल दि.५ एप्रिल, २०२३ रोजी मुंबई येथे झालेल्या मंत्रिमंडळाच्या बैठकीत ठेवण्यात आला होता. या बैठकीत मंत्रिमंडळाने घेतलेल्या निर्णयास अनुसरुन आदेश निर्गमित करण्याची बाब विचाराधीन होती.
शासन निर्णय: "सततचा पाऊस" ही राज्य शासनामार्फत नैसर्गिक आपत्ती म्हणून घोषित करण्यात येत असून सततच्या पावसामुळे झालेल्या शेतीपिकांच्या नुकसानीकरिता शेतकऱ्यांना विहित दराने मदत देण्याचा शासनाने निर्णय घेतला आहे.
२. सततच्या पावसाकरिता खालील निकष निश्चित करण्यात येत आहेत: (१) पहिली कळ (First Trigger) - दि. १५ जूलै ते १५ ऑक्टोबर या कालावधीत महसूल मंडळामध्ये सलग पाच दिवसाच्या कालावधीत प्रत्येक दिवशी किमान १० मि.मी पाऊस झाल्यास; आणि त्याच महसूल मंडळात या कालावधीत मागील १० वर्षाच्या (दुष्काळी वर्ष वगळून) सरासरी पर्जन्यामानच्या तुलनेत ५० टक्के (दीडपट) किंवा त्यापेक्षा जास्त पाऊस झाल्यास, सततच्या पावसाची पहिली कळ लागू राहिल.
(२) दुसरी कळ (Second Trigger) - पहिली कळ लागू झालेल्या महसूल मंडळामध्ये पहिली कळ लागू झाल्याच्या दिनांकापासून १५ व्या दिवसापर्यंत सामान्यकृत वनस्पती निर्देशांक (NDVI) निकष खालीलप्रमाणे तपासण्यात यावा.
१५ जूलै ते १५ ऑक्टोबर या कालावधीत खरीप पिकांचे सामान्यकृत वनस्पती निर्देशांक फरक (NDVI) जर ०.५ किंवा त्यापेक्षा कमी आल्यास, सततच्या पावसाची दुसरी कळ लागू राहील.
तथापि ज्या तारखेला सतत पावसाची सुरुवात झाली त्या दिवसाचा NDVI हा १५ व्या दिवसाच्या NDVI पेक्षा जास्तच असायला पाहिजे.
(३) सततच्या पावसाची दुसरी कळ लागू झालेल्या महसूल मंडळातील बाधित क्षेत्राचे सर्वेक्षण करुन पंचनामा करण्यात येईल आणि ३३ टक्के पेक्षा जास्त शेतीपिकांचे नुकसान झाले असल्यास मदत देण्यात येईल.
३. त्याचप्रमाणे यापुढे, राज्य शासनामार्फत घोषित करण्यात आलेल्या "अतिवृष्टी" या नैसर्गिक आपत्तीकरिता देखील २४ तासामध्ये ६५ मि.मी. पेक्षा जास्त पाऊस हा निकष कायम ठेवून याबरोबरच सततच्या पावसाकरिता निश्चित करण्यात येणारा दुसऱ्या कळीतील "सामान्यकृत वनस्पती निर्देशांक (NDVI)" हा अतिरिक्त निकष शेती पिकांच्या नुकसानीकरिता लागू करण्यात येत आहे.
दुष्काळाव्यतिरिक्त इतर सर्व नैसर्गिक आपत्तींमुळे झालेल्या शेतीपिकांच्या नुकसानीसाठी देखील हा निकष लागू राहिल.
पृष्ठ ४ पैकी २
# Page 3
शासन निर्णय क्रमांक: सीएलएस-२०२३/प्र.क्र.५२/म-३
४. वरील परिच्छेद २(२) मध्ये नमूद केल्यानुसार सामान्यकृत वनस्पती निर्देशांक (NDVI) याबाबत Space Application Centre, Ahmedabad यांचे कडून आवश्यक तो विदा (Data) उपलब्ध करुन घेऊन तो कायम स्वरुपी जतन करुन त्याचा वापर करण्यात यावा. यासाठी वसंतराव नाईक मराठवाडा कृषी विद्यापीठ, परभणी, यांनी समन्वयाने काम करुन आवश्यक तो तपशिल संगणकीय प्रणालीव्दारे महाराष्ट्र सुदूर संवेदन प्रणाली केंद्र (Maharashtra Remote Sensing Application Centre, MRSAC) यांना उपलब्ध करुन द्यावा.
५. वरील प्रयोजनासाठी प्रधान लेखाशीर्ष २२४५ - नैसर्गिक आपत्तीच्या निवारणासाठी अर्थसहाय, ०२ पुर चक्रीवादळे इत्यादी अंतर्गत संबंधित लेखाशिर्षाखाली उपलब्ध असलेल्या निधीमधून खर्च करण्यात यावा.
६. हे आदेश कृषि व पदुम विभागाशी विचारविनिमय करुन तसेच वित्त विभागाच्या अनौपचारिक संदर्भ क्र. १५७/२०२३/व्यय-९, दि. ०२ मे, २०२३ अन्वये प्राप्त सहमतीनुसार निर्गमित करण्यात येत आहेत.
# Page 4