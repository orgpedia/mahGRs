# Page 1
भैरवगड, ता. सातारा, जि. सातारा, या दरडग्रस्त व दरडप्रवण गावाच्या कायमस्वरुपी पुनर्वसनास मान्यता देणेबाबत.
महाराष्ट्र शासन
महसूल व वन विभाग (मदत व पुनर्वसन)
शासन निर्णय क्रमांक : पुनर्व २०२२/प्र.क्र.२१/ आव्यप्र-२,
१४ वा मजला, नवीन प्रशासन भवन,
मादाम कामा रोड, हुतात्मा राजगुरु चौक,
मंत्रालय, मुंबई - ४०००३२,
दिनांक : १ जुलै, २०२२.
संदर्भ : १) विभागीय आयुक्त कार्यालय, पुणे यांचे पत्र क्र. मह-३/नैआ/कावि / २६ / २०२२, दि. २१.०२.२०२२.
२) जिल्हाधिकारी, सातारा यांचे पत्र क्र. मह/नै आ./कावि/९७२/२०२२, दि. २५.०५.२०२२.
प्रस्तावना : दिनांक २१ ते २४ जुलै, २०२१ रोजी सातारा जिल्ह्यामध्ये अतिवृष्टीमुळे पाटण, जावळी, महाबळेश्वर, वाई व सातारा या तालुक्यांमध्ये मोठ्या प्रमाणात भूस्खलन होऊन जिवीत व वित्त हानी झालेली आहे. संभाव्य अतिवृष्टीमुळे सदर तालुक्यांमध्ये अशाप्रकारच्या घटना घडून जिवीत व वित्त हानी होऊ नये याकरीता भारतीय भूवैज्ञानिक (Geological Survey Of India), पुणे यांचेमार्फत सर्वेक्षण करण्यात आले असून त्यांनी मौजे भैरवगड (टोळेवाडी), ता. सातारा, जि. सातारा या गावातील कुटुंबांचे कायमस्वरुपी पुनर्वसन करण्याची शिफारस जिल्हाधिकारी तथा अध्यक्ष, जिल्हा आपत्ती व्यवस्थापन प्राधिकरण, सातारा यांना केली आहे. त्याअनुषंगाने विभागीय आयुक्त, पुणे यांनी संदर्भाधीन अ.क्र.१ येथील पत्रान्वये मौजे भैरवगड, ता. सातारा, जि. सातारा, या दरडग्रस्त व दरडप्रवण गावाच्या कायमस्वरुपी पुनर्वसनास मान्यता देणेबाबत प्रस्ताव शासनास सादर केला आहे. उपरोक्त वस्तुस्थिती विचारात घेता, मौजे भैरवगड, ता. सातारा, जि. सातारा, या दरडग्रस्त व दरडप्रवण गावाच्या कायमस्वरुपी पुनर्वसनास मान्यता देणेबाबतची बाब शासनाच्या विचाराधीन होती.
शासन निर्णय : दिनांक २१ ते २४ जुलै, २०२१ रोजी झालेल्या अतिवृष्टीमुळे सातारा जिल्ह्यातील पाटण, जावळी, महाबळेश्वर, वाई व सातारा या तालुक्यांमध्ये मोठ्या प्रमाणात भूस्खलन होऊन जिवीत व वित्त हानी झालेली आहे. संभाव्य अतिवृष्टीमुळे सदर तालुक्यांमध्ये अशाप्रकारच्या घटना घडून जिवीत व वित्त हानी होऊ नये याकरीता भारतीय भूवैज्ञानिक (Geological Survey Of India), पुणे यांचेमार्फत सर्वेक्षण करण्यात आले असून, त्यांनी मौजे भैरवगड (टोळेवाडी), ता. सातारा, जि.सातारा या गावातील एकूण ११८ पात्र लाभार्थीपैकी पुनर्वसनासाठी इच्छुक १०६ कुटुंबांचे अन्य ठिकाणी कायमस्वरुपी पुनर्वसन करण्याबाबत शिफारस केली आहे. तद्नुषंगाने मौजे भैरवगड (टोळेवाडी) या गावातील ११८ लाभार्थींपैकी पुनर्वसनासाठी इच्छुक १०६ कुटुंबांचे मौजे सासपडे, ता. सातारा, जि. सातारा येथील सरकारी जमिन (गायरान) गट क्र. ३१६ मधील २०२.६० हे. आर. क्षेत्र याठिकाणी कायमस्वरुपी पुनर्वसन करण्यास विभागीय आयुक्त, पुणे यांनी सादर केलेल्या प्रस्तावास या शासनाची मान्यता देण्यात येत आहे.
# Page 2
शासन निर्णय क्रमांकः पुनर्व २०२२/प्र.क्र.२१/आव्यप्र-२,
२. सदर पुनर्वसनाचे काम तातडीने पूर्ण करावयाचे असून, या सर्व कामांसाठी जिल्हाधिकारी तथा अध्यक्ष आपत्ती व्यवस्थापन प्राधिकरण, सातारा यांना प्राधिकृत करण्यात येत आहे.
३. विषयांकित गावाच्या कायमस्वरुपी पुनर्वसनाच्या अनुषंगाने घरबांधणी व नागरी सुखसोयींकरीता येणाऱ्या खर्चाचा निधी मागणी प्रस्ताव जिल्हाधिकारी, सातारा यांनी उचित लेखाशिर्षासह शासनास सादर केल्यानंतर आवश्यकतेनुसार निधी उपलब्ध करुन देण्याची कार्यवाही करण्यात येईल.