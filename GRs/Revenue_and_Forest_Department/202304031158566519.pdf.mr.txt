# Page 1
महाराष्ट्र सागरी किनारपट्टी क्षेत्रातील गौण खनिजाच्या अवैध उत्खनन व वाहतूकीस आळा घालण्याकरीता दक्षता पथक स्थापन करणेबाबत..
महाराष्ट्र शासन
महसूल व वन विभाग
शासन निर्णय क्र. गौखनि-१०/०९२२/प्र.क्र.६७/ख-१
हुतात्मा राजगुरु चौक, मादाम कामा मार्ग,
मंत्रालय, मुंबई-४०० ०३२.
दिनांक : २७ मार्च, २०२३
वाचा: १) महाराष्ट्र गौण खनिज उत्खनन (विकास व विनियमन) नियम,२०१३ २) शासन परिपत्रक क्रमांक:गौखनि-१०/०३१६/प्र.क्र.२०४/ख, दि.१४/०६/२०१७ ३) शासन निर्णय, क्रमांक:गौखनि-१०/०५२१/प्र.क्र.१४२/ख-२, दि.२९/०६/२०२१ ४) शासन निर्णय, क्रमांक:गौखनि-१०/१०२१/प्र.क्र.८२/ख-१, दि.२८/०१/२०२२
प्रस्तावना: महाराष्ट्र गौण खनिज उत्खनन (विकास व विनियमन) नियम, २०१३ अन्वये राज्यातील गौण खनिज उत्खननाचे विनियमन करण्याकरीता नियम तयार करण्यात आले आहेत. सदर नियम शासन अधिसूचना दि.१८/०७/२०१३ अन्वये राजपत्रात प्रसिध्द करण्यात आले आहेत.
केंद्र शासनाच्या पर्यावरण, वन व वातावरणीय बदल मंत्रालयाने वेळोवेळी दिलेल्या मार्गदर्शक सूचना तसेच मा.सर्वोच्च न्यायालय, मा.उच्च न्यायालय व मा.हरित लवादाचे निकष तसेच काही ठळक राज्यांच्या वाळू धोरणाचा अभ्यास करुन सर्वकष वाळू/रेती निर्गती धोरण शासन निर्णय, दि.२८/०१/२०२२ अन्वये निर्गमित करण्यात आले आहे.
राज्याच्या विकासात गौण खनिजाचे महत्व अनन्यसाधारण आहे. मोठे, मध्यम व लघु प्रकल्प, रस्ते बांधकाम इ.पायाभूत सुविधांसाठी गौण खनिजांचा प्रामुख्याने वापर केला जातो. गौण खनिजांच्या उपलब्धतेवर पायाभूत सुविधा उभ्या करणे अवलंबून असते. शासनाने गौण खनिजांचे अवैध उत्खनन व वाहतूकीस आळा घालण्याकरीता वेळोवेळी उपाययोजना केल्या आहेत. तरीही गौण खनिजाचे अवैध उत्खनन व वाहतूक सुरु असल्याच्या काही घटना शासनाच्या निदर्शनास येत आहेत. गौण खनिजाचे अवैध उत्खनन व वाहतूकीस प्रभावीरित्या आळा घालण्याकरीता महाराष्ट्र सागरी किनारपट्टी क्षेत्रात दक्षता पथक स्थापन करण्याची बाब शासनाच्या विचाराधीन होती.
शासन निर्णय : महाराष्ट्र सागरी किनारपट्टी क्षेत्रातील गौण खनिजाच्या अवैध उत्खनन व वाहतूकीवर नियंत्रण ठेवण्यासाठी आणि आकस्मिक तपासणीसाठी खालील अधिकाऱ्यांचा समावेश असलेले जिल्हाधिकारी यांच्या नियंत्रणाखालील दक्षता व निरीक्षण पथक स्थापन करण्यात येत आहे. : १) अपर जिल्हाधिकारी / उप जिल्हाधिकारी / तहसिलदार पथक प्रमुख २) सिडको, नवी मुंबई यांचे प्रतिनिधी (आवश्यक तेथे) सदस्य ३) महाराष्ट्र मेरीटाईम बोर्ड, मुंबई यांचे प्रतिनिधी सदस्य ४) पोलीस आयुक्त/पोलीस अधिक्षक यांचे प्रतिनिधी सदस्य ५) वन विभागाचे प्रतिनिधी सदस्य ६) महानगरपालिका/नगरपालिका/नगरपंचायत यांचे प्रतिनिधी सदस्य ७) प्रादेशिक परिवहन अधिकारी यांचे प्रतिनिधी सदस्य ८) जिल्हा अधिक्षक, भूमि अभिलेख यांचे प्रतिनिधी सदस्य ९) जिल्हा खनिकर्म अधिकारी सदस्य सचिव
# Page 2
शासन निर्णय क्रमांकः गौखनि-१०/०९२२/प्र.क्र.६७/ख-१
जिल्हाधिकारी, त्यांच्या जिल्ह्यात उपरोक्त अधिका-यांचा समावेश असलेले एकापेक्षा जास्त पथके गठीत करु शकतील.
सदर दक्षता पथकाने, महसूल व वन विभाग, शासन परिपत्रक क्रमांक:-गौखनि १०/०३१६/प्र.क्र.२०४/ख, दि.१४/०६/२०१७ मध्ये निर्देशीत केलेल्या तरतुदीनुसार तसेच, प्रचलित धोरणाप्रमाणे गौण खनिजाच्या अवैध उत्खनन व वाहतूकीच्या प्रकरणी कार्यवाही करावी.