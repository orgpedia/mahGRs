# Page 1
वन विभागातील स्वंतत्र उपवन विभागांचे लगतच्या वन विभागामध्ये समायोजन करण्याबाबत.
महाराष्ट्र शासन
महसूल व वन विभाग
शासन निर्णय क्र. एमएफएस-०५-२३/प्र.क्र.८७/फ-८
मादाम कामा मार्ग, हुतात्मा राजगुरु चौक,
मंत्रालय, मुंबई -४०० ०३२.
दिनांक - २५ मे, २०२३
संदर्भ :- १) अन्न, कृषी व वन विभाग शासन निर्णय क्र.एफडीएम-१०६२/१८५२३/ई, दि.९.०४.१९६३ २) महसूल व वन विभाग, शासन निर्णय क्र. व्हीआयपी-२००७/प्र.क्र.२६३/फ-२ दि.३.१२.२००८ ३) प्रधान मुख्य वनसंरक्षक (कार्मिक), नागपूर यांचे क्र.कक्ष-९/भावसे/मुले/प्र.क्र.८२/०९-१०/ २२-२३ दि.२२.०५.२०२३ रोजीचे पत्र
प्रस्तावना : संदर्भ क्र. १ येथील शासन निर्णयान्वये भोर उपवन विभाग व संदर्भ क्र. २ येथील शासन निर्णयान्वये इतर उपवन विभाग स्वंतत्रपणे सुरु करण्यात आले आहेत. सदर उपवन विभागास स्वंतत्र कार्यालयाचा दर्जा आहे. सदर उपवन विभागांमध्ये वन संवर्धन अधिनियम, १९८० अंतर्गत वनेत्तर कामासाठी विविध प्रकल्प यंत्रणेकडून प्रस्ताव सादर केले जातात. त्या प्रस्तावाची छानणी व पडताळणी करुन यथोचित मार्गाने केंद्र शासनास मंजूरीसाठी सादर करावे लागतात. उपवन विभागात वनसंरक्षण, वन्यजीव संवर्धन, वन व्यवस्थापन, निसर्ग पर्यटन, जल व मृद संधारण, कार्यआयोजना, योजना/योजन्नेतर कामे तसेच इतर वनविषयक कामांचा संपूर्ण पत्रव्यवहार हा सदर कार्यालयातील कार्यालय प्रमुख म्हणून कार्यरत सहाय्यक वनसंरक्षक दर्जाच्या अधिका-यांकडून थेट नियंत्रण अधिकारी मुख्य वनसंरक्षक (प्रा.) / वनसंरक्षक (प्रा.) यांचेशी होतो. कामांमध्ये सुसुत्रता, कार्यक्षमता व परिणामकारकता वाढविण्याच्या दृष्टीने प्रधान मुख्य वनसंरक्षक (कार्मिक) म.रा.
नागपूर यांनी संदर्भ क्र. ३ येथील पत्रान्वये सादर केलेल्या प्रस्तावानुषंगाने उपवन विभाग मालेगांव, उपवन विभाग संगमनेर, उपवन विभाग परभणी व उपवन विभाग भोर हे स्वतंत्र उपवन विभाग त्यांच्या लगतच्या वन विभागामध्ये समायोजित करण्याची बाब शासनाच्या विचाराधीन होती.
शासन निर्णय :
मालेगांव, संगमनेर, परभणी व भोर हे स्वतंत्र उप वनविभाग अनुक्रमे, पूर्व नाशिक वनविभाग नाशिक, अहमदनगर वनविभाग अहमदनगर, हिंगोली वन विभाग हिंगोली व पुणे वनविभाग पुणे या वन विभागात समायोजित करण्यास याद्वारे शासन मान्यता प्रदान करण्यात येत आहे.
२. संबधित उपवन विभागात कार्यरत उप विभागीय वन अधिकाऱ्याचे पदनाम यापुढे सहायक वनसंरक्षक (प्रादेशिक) असे राहील.
३. सदर स्वतंत्र उप वनविभागांचे समायोजन झाल्यानंतर त्यांना स्वतंत्र कार्यालयाचा दर्जा राहणार नाही व ते संबधित वन विभागाच्या उपवनसंरक्षक / विभागीय वन अधिकारी यांच्या नियंत्रणाखाली राहतील.
४. संबधित उपवन विभागांमधील कर्मचा-यांचे वेतन, प्रवास भत्ते व इतर देय पुरक भत्ते या करीता संबधित सहाय्यक वनसंरक्षक हे आहरण व संवितरण अधिकारी राहतील व कार्यआयोजने नुसार होणा-या कामाकरीता व योजना/योजनेत्तर कामांकरीता संबधित उपवनसंरक्षक / विभागीय वन अधिकारी हे आहरण व संवितरण अधिकारी राहतील.
# Page 2
शासन निर्णय क्रमांकः एमएफएस-०५-२३/प्र.क्र.८७/फ-८
५. संबधित उपवन विभागांमधील सेवाविषयक, आर्थिक, तांत्रिक व सर्व प्रशासकीय पत्रव्यवहार तसेच सर्व प्रस्ताव संबधित उपवनसंरक्षक / विभागीय वन अधिकारी यांच्यामार्फत संबधित मुख्य वनसंरक्षक (प्रा.) / वनसंरक्षक (प्रा.) यांचेकडे सादर होतील.
६. वार्षिक नियोजनानुसार वितरीत होणारे अनुदान संबधित मुख्य वनसंरक्षक (प्रा.)/वनसंरक्षक (प्रा.) कार्यालयाकडून BDS प्रणालीद्वारे संबधित उपवनसंरक्षक / विभागीय वन अधिकारी यांचेमार्फत संबंधित उप वनविभागास उपलब्ध करून दिले जाईल.
७. या शासन निर्णयाच्या अनुषंगाने आहरण व संवितरण अधिकारी तसेच संनियंत्रण अधिकाऱ्याच्या नामाभिधानात आवश्यक ते बदल करण्याबाबतचा प्रस्ताव शासनास स्वंतत्रपणे सादर करण्यात यावा.
# Page 3