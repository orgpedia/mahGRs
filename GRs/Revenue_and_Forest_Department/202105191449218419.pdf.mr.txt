# Page 1
कांदळवनाचे संरक्षण व उपजीविका निर्माण योजना राबविण्याबाबत
महाराष्ट्र शासन
महसूल व वन विभाग
शासन निर्णय क्रमांक - एस ३०/२०१७/प्र.क्र.६३/फ-३
मादाम कामा मार्ग, हुतात्मा राजगुरू चौक,
मंत्रालय, मुंबई ४०० ०३२
दिनांक : १९ मे, २०२१.
वाचा : १) शासन निर्णय, महसूल व वन विभाग,क्र. - एस ३०/२०१७/प्र.क्र.६३/फ-३ दिनांक २०/०९/२०१७
२) शासन निर्णय शुध्दीपत्रक, महसूल व वन विभाग,क्र.-एस ३०/२०१७/प्र.क्र.६३/फ-३ दिनांक २७/०१/२०२१
३) प्रधान मुख्य वनसंरक्षक (अर्थसंकल्प, नियोजन व विकास) यांचे क्र. कक्ष-२(१)/ असं/ प्र.क्र.०१ (भाग-२)/१००/२०२०-२१, दि. ३१/०८/२०२० चे पत्र
प्रस्तावना : शासकीय कांदळवनांचे संरक्षण होणे व त्यावर अवलंबून असलेल्या लोकांची उपजीविका यांचा मेळ घालणे, तसेच खाजगी मालकीच्या कांदळवनांपासून सुध्दा उपजीविकेची साधने उपलब्ध करुन देणे, कांदळवनांचा दर्जा उंचावणे यासाठी संयुक्त वन व्यवस्थापनाच्या धर्तीवर कांदळवनांचे वैशिष्टये लक्षात घेऊन “कांदळवन संरक्षण व उपजीविका निर्माण योजना” संदर्भ क्र. १ येथील शासन निर्णय दिनांक २० सप्टेंबर,२०१७ अन्वये सुरु करण्यात आली आहे. सदर योजना प्रकल्प स्वरुपात सन २०१७-१८ ते सन २०१९-२० या कालावधीमध्ये राबविण्याचे निश्चित करण्यात आले. सदर योजनेच्या प्राथमिक टप्प्यामध्ये राज्याच्या १०३ किनारी गावांमध्ये / प्रभागांमध्ये कांदळवन सह-व्यवस्थापन समित्या स्थापन करण्यात आल्या असून नोंदणीचे काम प्रगतीपथावर आहे. नोंदणी पूर्ण झालेल्या गावांमध्ये उपजीविका निर्माण प्रकल्पांतर्गत जिताडा पिंजरा पालन, खेकडे पालन, कालवे आणि शिंपले पालन तसेच शोभिवंत मत्स्य पालन सुरु करण्यात आले आहे. सद्यस्थितीत या योजनेंतर्गत बहुतांश गावांमध्ये उपजीविका प्रकल्प सुरु करण्याचे नियोजन करण्यात आलेले असून योजनेच्या प्रभावी अंमलबजावणीसाठी अतिरिक्त कालावधीची आवश्यकता असल्याचे प्रधान मुख्य वनसंरक्षक (अर्थसंकल्प, नियोजन व विकास) यांनी उक्त संदर्भ क्र. ३ च्या पत्रान्वये शासनास कळविले आहे.
त्यानुसार सदर योजनेस मुदतवाढ देण्याची बाब शासनाच्या विचाराधीन होती.
शासन निर्णय : “कांदळवन संरक्षण आणि उपजीविका निर्माण” ही योजना सन २०१७-१८ ते २०१९-२० या कालावधीकरीता राबविण्यास या विभागाच्या संदर्भ क्र. १ अन्वये मान्यता देण्यात आली आहे. आता, सदर योजनेस याव्दारे सन २०२०-२१ ते सन २०२४-२०२५ या पाच वर्षांच्या कालावधीसाठी मुदतवाढ देण्यात येत आहे.
२. योजनेच्या अनुषंगाने शासन निर्णय दि. २०/०९/२०१७ व शासन शुध्दीपत्रक दि. २७/०१/२०२१ मधील अन्य तरतुदी कायम रहातील.
# Page 2
शासन निर्णय क्रमांक: एस ३०/२०१७/प्र.क्र.६३/फ-३
३. सदर शासन निर्णय वित्त विभागाच्या सहमतीने निर्गमित करण्यात येत आहे.