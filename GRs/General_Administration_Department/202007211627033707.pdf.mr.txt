# Page 1
शासनाने मंत्र्यांचा दर्जा दिलेल्या व्यक्ती / संसद सदस्य / विधानमंडळ सदस्य यांनी आयोजित केलेल्या बैठकांना शासकीय अधिकाऱ्यांनी उपस्थित रहावे किंवा कसे याबाबत मार्गदर्शक सूचना.
महाराष्ट्र शासन
सामान्य प्रशासन विभाग
शासन परिपत्रक क्रमांकः संकीर्ण- २०२०/प्र.क्र.४५/१८ (र. व का.) मंत्रालय (विस्तार), मादाम कामा मार्ग, हुतात्मा राजगुरु चौक,
मुंबई ४०० ०३२.
दिनांक : २१ जुलै, २०२०
वाचा :
१) शासन परिपत्रक, सामान्य प्रशासन विभाग, क्रमांक : संकीर्ण- २०१५ / प्र. क्र. ११/ १८ (र. व का.), दिनांक ११ मार्च, २०१६, २) शासन परिपत्रक, सामान्य प्रशासन विभाग, क्रमांक : संकीर्ण २०१६/प्र. क्र. १७४/ १८ (र. व का.), दिनांक २९ ऑगस्ट, २०१८ ३) मुख्य सचिव कार्यालयाची टिप्पणी (क्र. ई-४३६६७९३/२०२०/मुसका दि.९ जुलै, २०२०.
परिपत्रक :
शासनाने मंत्र्यांचा दर्जा दिलेल्या व्यक्ती / संसद सदस्य / विधानमंडळ सदस्य इत्यादी अशासकीय सदस्यांनी जनतेच्या हिताचे प्रश्न तसेच सार्वजनिक कामे यांचा
निपटारा होण्यास विलंब होऊ नये म्हणून प्रलंबित कामांचा निपटारा होण्यासाठी आयोजित केलेल्या बैठकांना शासकीय अधिकाऱ्यांनी उपस्थित रहावे किंवा कसे, याबाबत याविषयीची सर्व परिपत्रके अधिक्रमित करून दिनांक ११ मार्च, २०१६ चे सर्वसमावेशक सुधारित परिपत्रक निर्गमित करण्यात आलेले आहे. त्याचप्रमाणे ज्या शासकीय समित्यांचे अध्यक्ष हे अशासकीय व्यक्ती / संसद सदस्य / विधानमंडळ सदस्य आहेत, अशा समित्यांच्या अध्यक्षांनी बोलाविलेल्या बैठकांना बैठकीच्या विषयाशी संबंधित, समितीच्या कार्यक्षेत्रातील संबंधित अधिकाऱ्यांनी उपस्थित राहणे आवश्यक असल्याची बाब दिनांक २९ ऑगस्ट, २०१८ च्या परिपत्रकान्वये स्पष्ट करण्यात आली आहे. तथापि, इतर संसद सदस्य / विधानमंडळ सदस्य, त्यांच्या मतदारसंघातील कामांसदर्भात बैठक आयोजित करावयाची असेल तर त्यांना दिनांक ११ मार्च, २०१६ च्या परिपत्रकास अनुसरुन सदर बैठक जिल्हाधिकारी यांच्या कार्यालयात आयोजित करणे आवश्यक राहील.
# Page 2
शासन परिपत्रक क्रमांक: संकीर्ण- २०२०/प्र.क्र.४५/१८ (र. व का.)
२. तथापि, शासनाने दि. ११ मार्च, २०१६ रोजीच्या परिपत्रकातील सूचना पुन:श्च सर्व विभाग / कार्यालयांच्या निदर्शनास आणण्याबाबत निदेश दिले आहेत. शासनाच्या मंत्र्यांना संबंधीत प्रशासकीय कामावर देखभाल करण्याचे व संबंधित अधिकाऱ्यांची बैठक आयोजित करुन अथवा त्यांना भेटीसाठी बोलावून व त्यांचेशी विचारविनिमय करुन त्यांना सूचनावजा आदेश देण्याचे अधिकार आहेत. तथापि, असे अधिकार मंत्र्यांचा दर्जा देण्यात आलेल्या विधानसभा व विधान परिषदेचे विरोधी पक्ष नेते इत्यादी अशासकीय सदस्यांना नाहीत. त्यामुळे असे अशासकीय सदस्य / संसद सदस्य / विधानमंडळ सदस्य यांनी आयोजित केलेल्या बैठका किंवा दौरे यांना शासकीय अधिकाऱ्यांनी उपस्थित राहणे अपेक्षित नाही. तथापि, त्यामुळे जनतेच्या हिताचे प्रश्न तसेच सार्वजनिक कामे यांचा निपटारा होण्याच्या दृष्टीने अडचणी येऊ नयेत यासाठी जिल्ह्यातील जे संसद सदस्य तसेच विधानमंडळ सदस्य यांच्या मतदारसंघातील प्रलंबित कामांचा तातडीने निपटारा होण्यासाठी बैठक आयोजित करण्यास इच्छुक आहेत, अशा सदस्यांकडून संबंधित जिल्हाधिकारी यांनी प्रलंबित कामांची यादी मागवावी. तसेच प्रत्येक महिन्यातील एक दिवस निश्चित करुन संबंधित शासकीय अधिकाऱ्यांसमवेत बैठक आयोजित करावी. सदर बैठकीस संबंधित मा. संसद सदस्य / विधानमंडळ सदस्य यांनासुध्दा चर्चेसाठी आमंत्रित करावे.
३. सर्व मंत्रालयीन विभागांना सूचित करण्यात येते की, त्यांनी त्यांच्या प्रशासकीय नियंत्रणाखालील सर्व विभाग प्रमुख / कार्यालयीन प्रमुख यांच्या निदर्शनास सदर निदेश आणावेत व सदर परिपत्रकांमधील सूचनांचे काटेकोरपणे पालन करण्यात यावे.
# Page 3
# Page 4