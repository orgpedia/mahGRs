# Page 1
भूकंपग्रस्तांसाठी लागू केलेल्या २ % समांतर आरक्षणाची तसेच इतर समांतर आरक्षण घटकांची राज्यात कोटकोरपणे अंमलबजावणी करणेबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक : संकीर्ण १११८/प्र.क्र.३३२/१६-अ
हुतात्मा राजगुरू चौक, मादाम कामा मार्ग,
मंत्रालय, मुंबई - ४०० ०३२.
दिनांक : : ६ सप्टेंबर, २०१८.
वाचा - १) शासन निर्णय, सामान्य प्रशासन विभाग, क्र. भूकंप १००९/प्र.क्र.२०७/२००९/१६-अ, दि. २७ ऑगस्ट, २००९.
२) शासन परिपत्रक, सामान्य प्रशासन विभाग, क्र. संकीर्ण १११४/प्र.क्र.२५२/१६-अ, दि. २० जुलै २०१५.
प्रस्तावना - सामान्य प्रशासन विभाग, शासन निर्णय दि. २७ ऑगस्ट, २००९ अन्वये राज्यातील भूकपग्रस्तांना शासकीय सेवेतील गट-क व गट-ड च्या पदांवर स्वतंत्रपणे २ % समांतर आरक्षण लागू करण्यात आले आहे.
सदर आरक्षण हे महाराष्ट्र लोकसेवा आयोगाच्या अखत्यारीतील पदांना लागू नाही. राज्यातील विविध आस्थापना गट-क व गट-ड या पदांकरीता निवड प्रक्रिया राबविताना भूकंपग्रस्तांचे २ % आरक्षण काटेकोरपणे लागू करत नाहीत, अशा तक्रारी शासनास प्राप्त झालेल्या आहेत.
भूकंपग्रस्तां व्यतिरिक्त राज्यात प्रकल्पग्रस्तांना ५%, माजी सैनिक १५ %, महिला ३० %, अपंग ३ %, खेळाडू ५ %, अंशकालीन पदवीधर/ पदविकाधारक १० %, अनाथ १% या समांतर आरक्षणाच्या घटकांना आरक्षण विहित करण्यात आले आहे. या सर्व घटकांची देखील विहित केलेल्या आरक्षणाप्रमाणे पदभरती होणे आवश्यक आहे.
शासन परिपत्रक - राज्य शासकीय सेवेतील गट-क व गट-ड ची पदे भरताना सर्व नियुक्ती प्राधिकाऱ्यांनी भूकंपग्रस्तांसाठी असलेल्या २% आरक्षणाची काटेकोरपणे अंमलबजावणी करावी.
याव्यतिरिक्त शासकीय सेवेत प्रवेशासाठी प्रकल्पग्रस्तांना ५%, माजी सैनिक १५%, महिला ३० %, अपंग ३ %, खेळाडू ५%, अंशकालीन पदवीधर/पदविकाधारक १०%, अनाथ १% यांना समांतर आरक्षण देण्यात आले आहे. सदर विहित केलेल्या प्रमाणानुसार पदांची गणना करून त्यानुसार नियुक्ती प्राधिकाऱ्यांनी पदभरती करावी. उक्त समांतर आरक्षणाची नियुक्ती प्राधिकाऱ्यांनी काटेकोरपणे अंमलबजावणी करावी.
या परिपत्रकातील सूचना शासकीय/निमशासकीय सेवा, शासनाचे उपक्रम, महामंडळे, मंडळे, शासन अनुदानित संस्था व ज्यांना मार्गदर्शक सूचना देण्याचे अधिकार शासनाला आहेत अशा सर्व संस्था व सेवा यामधील नियुक्त्यांसाठी लागू राहतील. सदर सूचना प्रशासकीय विभागांनी त्यांच्या अधिपत्याखालील विभाग प्रमुखांच्या निदर्शनास आणाव्यात.
# Page 2
शासन परिपत्रक क्रमांकः संकीर्ण १११८/प्र.क्र.३३२/१६-अ