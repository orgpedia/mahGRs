# Page 1
मंत्रालयीन विभागातील लिपिक/लिपिक टंकलेखकाचे सेवाप्रवेशोत्तर प्रशिक्षण परीक्षा सन २०२० साठी अर्ज मागविण्याबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक: सेप्रप१९१९/प्र.क्र.३२/का.१७
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
तारीख: ०३ मार्च, २०२०.
शासन परिपत्रक महाराष्ट्र शासन दुय्यम मंत्रालय सेवा (निम्नस्तर लिपिक) सेवाप्रवेशोत्तर प्रशिक्षण परीक्षा नियम, दिनांक ६ जून, १९७७ मधील तरतुदीनुसार मंत्रालयीन विभागातील लिपिक व लिपिक टंकलेखकांसाठी सन २०२० मध्ये आयोजित करावयाच्या सेवाप्रवेशोत्तर प्रशिक्षण परीक्षेसाठी प्रथमच बसण्यास पात्र असलेल्या व पुन्हा बसु इच्छिणाऱ्या (Repeater) उमेदवारांचे विहित नमुन्यातील अर्ज या परिपत्रकान्वये मागविण्यात येत आहेत.
२. मंत्रालयीन विभागातील लिपिक/लिपिक-टंकलेखकाचे सेवाप्रवेशोत्तर प्रशिक्षण परीक्षा या परीक्षेचा अभ्यासक्रम हा पायाभूत प्रशिक्षणामध्ये अंतर्भूत करण्यात आलेला आहे. त्यामुळे गतवर्षीप्रमाणेच मंत्रालयीन विभागातील लिपिक/लिपिक-टंकलेखकाचे सेवाप्रवेशोत्तर प्रशिक्षण परीक्षाचे प्रशिक्षण राज्य प्रशिक्षण धोरणाअंतर्गत आयोजित करण्यात येणाऱ्या पायाभूत प्रशिक्षणादरम्यान आयोजित करण्यात येणार आहे. हे प्रशिक्षण वर्ग यशदाच्या विभागीय प्रशासकीय प्रशिक्षण संस्था, पुणे तथा प्रादेशिक कृषि विस्तार व्यवस्थापन प्रशिक्षण संस्था (रामेती) पुणे व कुंडल विकास प्रशासन व व्यवस्थापन प्रबोधिनी (वने) कुंडल ता.पलूस जि. सांगली या विभागीय प्रशिक्षण संस्थेमध्ये आयोजित करण्यात येणार आहेत.
३. लिपिक-टंकलेखक सेवाप्रवेशोत्तर प्रशिक्षण परीक्षा विहीत संधीत व कालावधीत उत्तीर्ण न झाल्यास संबंधीत लिपिक-टंकलेखकाची वेतनवाढ रोखण्याची या परीक्षा नियमात तरतूद आहे.
त्यामुळे सदरहू प्रशिक्षण गांभीर्यपूर्वक घेण्याबाबतच्या सुचना सर्व संबंधित लिपिक-टंकलेखकांना कटाक्षाने देण्यात याव्यात असे सर्व विभागांना कळविण्यात येत आहेत.
४. मंत्रालयीन विभागातील लिपिक/लिपिक-टंकलेखकाचे सेवाप्रवेशोत्तर प्रशिक्षण आणि परीक्षेसाठी सादर करावयाचा विहित नमुन्यातील अर्ज मंत्रालयीन इंट्रानेटवरील “आवेदन पत्र” या शिर्षाखाली उपलब्ध आहे. तरी मंत्रालयीन विभागातील जे लिपिक/लिपिक-टंकलेखक सन २०२० च्या परीक्षेस पहिल्यांदाच बसण्यास पात्र आहेत तसेच पुन्हा बसु इच्छित आहेत (Repeater) अशा लिपिक/लिपिक-टंकलेखकांचे विहित नमुन्यातील अर्ज आस्थापना अधिकाऱ्यांनी प्रमाणित करुन, या विभागाकडे दिनांक २० मार्च, २०२० पर्यंत पाठवावेत. सदर अर्जामध्ये उमेदवाराचा नियुक्ती दिनांक, उमेदवाराने पायाभूत प्रशिक्षण पूर्ण केले आहे किंवा कसे तसेच त्याच्या नियुक्तीचा प्रकार (सरळसेवा/पदोन्नती/अनुकंपा) इत्यादी माहिती बरोबर असल्याची आस्थापना अधिकाऱ्यांनी खात्री करावी. विहित नमुन्यातील अर्जात उमेदवाराने आपले संपूर्ण नाव, नियुक्ती दिनांक, विभागाचे नाव इत्यादी तपशील अचूक नमूद करावा.
# Page 2
शासन परिपत्रक क्रमांकः सेप्रप१९१९/प्र.क्र.३२/का.१७
५. सदर परिपत्रक सर्व संबंधित लिपिक/लिपिक-टंकलेखकांच्या (प्रतिनियुक्तीवर/रजेवर असलेल्या लिपिक/लिपिक-टंकलेखकांसह) कृपया त्वरीत लेखी स्वरुपात निदर्शनास आणावे व त्यांची स्वाक्षरी घेऊन आपल्या अभिलेखात जतन करुन ठेवावे. त्याबाबतची संपूर्ण जबाबदारी संबंधित विभागाच्या आस्थापना शाखेची राहील, याची कृपया नोंद घेण्यात यावी.