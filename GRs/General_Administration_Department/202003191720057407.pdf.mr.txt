# Page 1
कोरोना विषाणू प्रसारावरील प्रतिबंधात्मक उपाय म्हणून राज्य शासकीय कार्यालयांतील बैठकांवर निर्बंध आणण्याबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांकः संकीर्ण-२०२०/प्र.क्र.३७/१८ (र. व का.)
मंत्रालय, मादाम कामा मार्ग, हुतात्मा राजगुरु चौक,
मुंबई - ४०० ०३२.
दिनांक : १९ मार्च, २०२०.
शासन परिपत्रक : सध्या जगभरात पसरलेल्या कोरोना विषाणूंचा (COVID-19) प्रादुर्भाव रोखण्यासाठी शासनाने राज्यात अनेक प्रतिबंधात्मक उपाययोजना केल्या आहेत. या प्रतिबंधात्मक योजनेचा भाग म्हणून कोरोना विषाणूंचा प्रसार राज्यातील कार्यालयांमध्ये होऊ नये तसेच राज्यातील अधिकारी / कर्मचारी यांना त्यांचा संसर्ग होऊ नये, यादृष्टीने शासकीय बैठकांवर निर्बंध आणण्याची बाब शासनाच्या विचाराधीन होती. या पार्श्वभूमीवर खालीलप्रमाणे सूचना देण्यात येत आहेत.
२. कोरोना विषाणूंच्या प्रादुर्भाव संपूर्णपणे नियंत्रणामध्ये येईपर्यंतच्या कालावधीसाठी मंत्रालयीन प्रशासकीय विभाग तसेच त्यांच्या नियंत्रणाखालील कार्यालये यांनी बैठकांचे शक्यतो आयोजन करू नये.
हा संसर्गजन्य आजार असल्याने बैठका आयोजित करणे अनिवार्य असेल तरच त्या आयोजित कराव्यात.
तसेच विषाणूंचा संसर्ग टाळण्याच्या दृष्टीने बैठकीस आमंत्रित अधिकारी / कर्मचारी यांची बैठक व्यवस्था करताना त्यांचा एकमेकांशी संपर्क होणार नाही, अशा प्रकारे एक आसन सोडून पुरेसे अंतर ठेवण्याची दक्षता घ्यावी.
३. तरी सर्व मंत्रालयीन विभाग तसेच मंत्रालयाच्या नियंत्रणाखालील सर्व राज्य शासकीय कार्यालयांनी सदर सूचनांनुसार अंमलबजावणी करावी.
# Page 2