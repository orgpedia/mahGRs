# Page 1
मंत्रालयीन सर्व प्रशासकीय विभाग स्वच्छ व नीटनेटके राहण्याच्या अनुषंगाने राबवावयाचा कृती कार्यक्रम ऑक्टोबर, २०२२ पर्यंत राबविणेबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक : संकीर्ण १८२१/प्र.क्र.३३/१८-अ
मादाम कामा मार्ग, हुतात्मा राजगुरू चौक
मंत्रालय, मुंबई ४०० ०३२.
दिनांक : १० ऑगस्ट, २०२२.
वाचा :- शासन परिपत्रक क्रमांक : संकीर्ण १८२१/प्र.क्र.३३/१८-अ, दि. १ एप्रिल, २०२२.
शासन परिपत्रक :
मंत्रालय व नवीन प्रशासकीय इमारतीमधील सर्व प्रशासकीय विभागांची कार्यालये स्वच्छ व नीटनेटकी राहण्याच्या अनुषंगाने सर्व मंत्रालयीन प्रशासकीय विभागांनी दि. १ एप्रिल ते ३१ मे, २०२२ या कालावधीत उन्हाळी अभियान राबवावे व स्वच्छता कृती कार्यक्रम हाती घ्यावा अशा सूचना संदर्भाधीन परिपत्रकान्वये निर्गमित करण्यात आल्या आहेत. उक्त कृती कार्यक्रमाच्या कालावधीत सर्व मंत्रालयीन विभागांमध्ये स्वच्छता अभियान राबविण्याच्या सूचना देण्यात आल्या होत्या.
२. सर्व मंत्रालयीन प्रशासकीय विभागांमध्ये स्वच्छता मोहीम राबविण्याच्या अनुषंगाने प्रत्येक विभागाच्या आस्थापना शाखेचे सह / उप सचिव यांना नोडल अधिकारी म्हणून नेमण्यात यावे तसेच उक्त स्वच्छता अभियान कालावधीत केलेल्या कार्यवाहीचा साप्ताहिक अहवाल कार्यासननिहाय संदर्भाधीन परिपत्रकासोबतच्या परिशिष्ट “अ” मध्ये सामान्य प्रशासन विभागास सादर करावा अशा सूचना देण्यात आल्या होत्या.
३. आता सर्व मंत्रालयीन प्रशासकीय विभागांत /कार्यासनांत नियमितपणे स्वच्छता मोहीम राबविणे तसेच अभिलेखांची योग्य ती रचना करण्याच्या दृष्टीने उक्त कृती कार्यक्रम राबविण्याचा कालावधी दिनांक ३१ ऑक्टोबर २०२२ पर्यंत वाढविण्यात येत आहे. सर्व प्रशासकीय विभागांना सूचना देण्यात येत आहेत की, सर्व मंत्रालयीन प्रशासकीय विभागांनी स्वच्छता मोहीम राबविण्याच्या अनुषंगाने संदर्भाधीन परिपत्रकात नमूद केलेल्या कार्यालयीन स्वच्छता व अभिलेखाचे निंदणीकरण करणे इ. सर्व बाबींची पूर्तता करावी तसेच याबाबत वेळोवेळी दिलेल्या सूचनांची काटेकोरपणे अंमलबजावणी करावी. तसेच स्वच्छता अभियानाच्या अनुषंगाने केलेल्या कार्यवाहीचा अहवाल सामान्य प्रशासन विभागास सादर करावा. उपरोक्त सूचनांचे पालन केले जाईल याची दक्षता सर्व मंत्रालयीन प्रशासकीय विभागांनी घ्यावी.
# Page 2