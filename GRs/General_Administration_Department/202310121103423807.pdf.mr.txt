# Page 1
भारतीय प्रशासन सेवेतील अधिकाऱ्यांचे एक आठवड्याचे सेवांतर्गत प्रशिक्षण कार्यक्रमासाठी जाताना करावयाची प्रशासकीय व्यवस्था...
महाराष्ट्र शासन
सामान्य प्रशासन विभाग
शासन परिपत्रक क्रमांक : भाप्रसे १५२३/प्र.क्र.२२९/२०२३/९ मंत्रालय, मादाम कामा रोड, हुतात्मा राजगुरु चौक, मुंबई - ४०००३२ दिनांक : ११ ऑक्टोबर, २०२३
वाचा : १. कार्मिक व प्रशिक्षण विभाग, केंद्र सरकार यांचे पत्र क्र.D.O.T-२२०१२/१७/२०२३-IST/IIPA, दि. २५.०८.२०२३
२. या विभागाचे समक्रमांकित दि.२१.०९.२०२३ चे पृष्ठांकन
शासन परिपत्रक -
केंद्र शासनाच्या कार्मिक व प्रशिक्षण विभागाने सन २०२३-२४ या वर्षासाठी एक आठवड्याचे सेवांतर्गत प्रशिक्षण कार्यक्रमाचे वेळापत्रक दि.२५.०८.२०२३ रोजीच्या पत्रान्वये राज्य शासनास पाठविले असून त्यात प्रशिक्षण संस्था व कालावधी याचा तपशील कळविण्यात आला आहे.
सेवांतर्गत प्रशिक्षणाचे वेळापत्रक व त्यासंदर्भातील केंद्र शासनाच्या सूचना राज्यातील सर्व भाप्रसे अधिकाऱ्यांना दिनांक २१.०९.२०२३ रोजीच्या पृष्ठांकनान्वये कळविण्यात आलेल्या आहेत.
२. भारतीय प्रशासकीय सेवेतील अधिकाऱ्यांनी एका आठवड्याच्या सेवांतर्गत प्रशिक्षणासाठी त्यांची इच्छुकता ऑनलाईन स्वरुपात कार्मिक व प्रशिक्षण विभागास कळविल्यानंतर भाप्रसे अधिकाऱ्यांची नामनिर्देशने कार्मिक व प्रशिक्षण विभागाकडून अंतिम करण्यात येतात. त्यानंतर त्यांच्याकडून संबंधित अधिकाऱ्यांना व प्रशिक्षण संस्थेस परस्पर पत्रे पाठविली जातात. एका आठवड्याच्या सेवांतर्गत प्रशिक्षणासाठी भाप्रसे अधिकाऱ्यांचे नामनिर्देशन केंद्र शासनाच्या कार्मिक व प्रशिक्षण विभागाकडून अंतिम केल्यानंतर त्यासंदर्भातील त्यांच्या पत्राची प्रत या विभागास प्राप्त होण्यास कांही कालावधी लागतो. परंतु संबंधित भाप्रसे अधिकाऱ्यांचे नामनिर्देशन अंतिम केल्याबाबतच्या पत्राची प्रत संबंधित अधिकाऱ्यांना केंद्र शासनाच्या कार्मिक व प्रशिक्षण विभागाकडून परस्पर ई-मेल/फॅक्सद्वारे तात्काळ पाठविली जाते. सदर प्रशिक्षणास उपस्थित राहण्याकरिता सामान्य प्रशासन विभागाकडून प्रशिक्षण कार्यक्रमास उपस्थित राहण्यास परवानगी देण्याबाबतचे पत्र प्राप्त होण्याची प्रतीक्षा संबंधित भाप्रसे अधिकारी करतात. परंतु सामान्य प्रशासन या विभागास अधिकाऱ्यांचे नामनिर्देशन अंतिम केल्याबाबतचे कार्मिक व प्रशिक्षण विभागाचे पत्र प्राप्त होण्यास विलंब लागत असल्यामुळे या विभागाकडून संबंधित अधिकाऱ्यांना कळविण्यास उशीर होतो.
३. तद्नुषंगाने प्रस्तुत एका आठवड्याच्या सेवांतर्गत प्रशिक्षण कार्यक्रमासाठी भारतीय प्रशासन सेवेतील अधिकाऱ्यांना उपस्थित राहण्यासाठी जाताना प्रशासकीय व्यवस्था करण्यासंदर्भात खालीलप्रमाणे सूचना देण्यात येत आहेत :
# Page 2
शासन परिपत्रक क्रमांक: भाप्रसे १५२३/प्र.क्र.२२९/२०२३/९
३.१) एका आठवड्याच्या सेवांतर्गत प्रशिक्षणासाठी नामनिर्देशन अंतिम केल्याचे पत्र संबंधित भाप्रसे अधिकाऱ्यांना प्राप्त झाल्यानंतर त्यांनी वरिष्ठ अधिकाऱ्यांच्या सल्ल्याने प्रशिक्षणाच्या अनुपस्थितीच्या कालावधीतील त्यांच्या पदाच्या कार्यभाराची प्रशासकीय व्यवस्था स्थानिक पातळीवरच करावी. तद्नंतर संबंधित अधिकाऱ्यांनी कार्यमुक्त होऊन सेवांतर्गत प्रशिक्षणासाठी उपस्थित राहावे. त्याकरिता सामान्य प्रशासन विभागाच्या पत्राची प्रतीक्षा करणे अपेक्षित नाही. मात्र सदर प्रशिक्षण पूर्ण केल्यानंतर याबाबतची माहिती प्रशिक्षण पूर्ण केल्याच्या प्रमाणपत्रासह सामान्य प्रशासन विभाग (कार्यासन ९/९अ/१०) यांना कळविण्यात यावी.
३.२) केवळ मंत्रालयीन प्रशासकीय विभागामध्ये अपर मुख्य सचिव / प्रधान सचिव / सचिव या पदावर कार्यरत असलेल्या भाप्रसे अधिकाऱ्यांचे एका आठवड्याच्या सेवांतर्गत प्रशिक्षणासाठी नामनिर्देशन अंतिम केल्यानंतर त्याबाबतची माहिती सामान्य प्रशासन विभाग / कार्यासन १० यांना त्वरित कळविण्यात यावी. प्रशिक्षण कालावधीमध्ये सदर अधिकारी कार्यरत असलेल्या पदाचा अतिरिक्त कार्यभार सोपविण्याची कार्यवाही सामान्य प्रशासन विभागाकडून (कार्यासन १०) केली जाईल. त्यानंतरच संबंधित अधिकाऱ्यांनी कार्यमुक्त होऊन प्रशिक्षणासाठी उपस्थित राहावे. तसेच, प्रशिक्षण पूर्ण केल्यानंतर त्याबाबतची माहिती प्रशिक्षण पूर्ण केल्याच्या प्रमाणपत्रासह सामान्य प्रशासन विभागास (कार्यासन ९/९/१०) यांना सादर करावी.