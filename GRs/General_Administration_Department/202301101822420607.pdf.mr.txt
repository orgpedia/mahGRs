# Page 1
मा.मुख्यमंत्री/उपमुख्यमंत्री/मंत्री यांना लोकप्रतिनिधी तसेच इतर मान्यवर व सर्वसामान्य नागरिक यांच्याकडून प्राप्त होणारी पत्रे/निवेदनांवरील सामासिक निर्देशानुसार करावयाच्या कार्यवाहीबाबत.
महाराष्ट्र शासन
सामान्य प्रशासन विभाग
शासन निर्णय क्रमांक : संकीर्ण-२०१५/प्र.क्र.१३१/१८(र. व का.)
मादाम कामा मार्ग, हुतात्मा राजगुरू चौक,
मंत्रालय, मुंबई - ४०० ०३२.
दिनांक : १० जानेवारी, २०२३.
वाचा :-१) शासन परिपत्रक क्रमांक : संकीर्ण २०१५/प्र.क्र.१००/१८ (र. व का.), दिनांक १० सप्टेंबर, २०१५.
२) शासन परिपत्रक क्रमांक : संकीर्ण २०१५/प्र.क्र.१३१/१८(र.व का.), दिनांक ०३ नोव्हेंबर, २०१५.
प्रस्तावना : मा.मुख्यमंत्री/उपमुख्यमंत्री /मंत्री यांना लोकप्रतिनिधी तसेच इतर मान्यवर व सर्वसामान्य नागरिक यांच्याकडून विविध विषयांसंदर्भात निवेदने / पत्रे प्राप्त होत असतात. सदर निवेदन/पत्रांवर मा.मुख्यमंत्री/ उपमुख्यमंत्री/मंत्री शेरे नोंदवितात व ती निवेदने संबंधित विभागास पाठविली जातात. निवेदनांवर देण्यात आलेले शेरे फक्त निवेदनातील माहितीवर आधारित असतात. प्राप्त झालेली निवेदने / पत्रांमध्ये निवेदन देणा-याची बाजू मांडलेली असते. यासंदर्भात असे निदर्शनास आले आहे की, अशा निवेदन/पत्रांवरील सामासिक शेरे/निर्देशानुसार विभागीय प्रमुख यांच्या स्तरावर परस्पर आदेश निर्गमित केले जातात.
निवेदन/पत्रावरील मा.मुख्यमंत्री/उपमुख्यमंत्री/मंत्री यांच्या शे-यानुसार करावयाच्या कार्यवाहीसंदर्भात संदर्भाधीन दिनांक १० सप्टेंबर, २०१५ आणि दिनांक ०३ नोव्हेंबर, २०१५ च्या परिपत्रकांन्वये सूचना देण्यात आल्या आहेत.
मा.मुख्यमंत्री/उपमुख्यमंत्री/मंत्री यांच्या कार्यालयांकडून शे-यांसह प्राप्त होणारे अर्ज/पत्र/निवेदने यांची नियम, अधिनियम, शासन निर्णय आणि परिपत्रकातील तरतुदींनुसार गुणवत्तापूर्ण तपासणी करून त्यांचा परिणामकारक निपटारा व्हावा आणि त्यामध्ये कोणत्याही प्रकारची त्रुटी राहू नये, याकरिता अशा शे-यांसह प्राप्त होणारे अर्ज/पत्र/निवेदनांवरील शे-यानुसार करावयाच्या कार्यवाहीसंदर्भात एकत्रित स्वरूपात आदेश निर्गमित करण्याची बाब शासनाच्या विचाराधीन होती.
शासन निर्णय : मा.मुख्यमंत्री/उपमुख्यमंत्री /मंत्री यांच्या कार्यालयांत लोकप्रतिनिधी तसेच इतर मान्यवर व सर्वसामान्य नागरिक यांच्याकडून प्राप्त होणारी निवेदने/पत्रांवर मा. मुख्यमंत्री/उपमुख्यमंत्री/मंत्री यांनी दिलेल्या शेऱ्यांनुसार करावयाच्या कार्यवाहीसंदर्भात आता खालीलप्रमाणे एकत्रित आदेश देण्यात येत आहेत : १. मा.मुख्यमंत्री/उपमुख्यमंत्री /मंत्री / यांच्या कार्यालयाकडून लोकप्रतिनिधी/मान्यवर/नागरिक यांची निवेदने त्यावरील मा. मुख्यमंत्री/उपमुख्यमंत्री/मंत्री यांच्या सामासिक शेरे/निदेशांसह प्राप्त झाल्यानंतर
# Page 2
शासन निर्णय क्रमांक: संकीर्ण-२०१५/प्र.क्र.१३१/१८(र. व का.)
अशा निवेदनांतील विनंतीची संबंधित विभाग / कार्यालयाने सदर विनंतीच्या अनुषंगाने लागू असणारे प्रचलित कायदे, नियम, शासन निर्णय, परिपत्रके यांतील तरतुदींच्या आधारे सखोल तपासणी करावी, अशा तपासणीसाठी आवश्यकतेनुसार क्षेत्रीय अधिकाऱ्यांकडून अहवाल मागविण्यास हरकत नाही. अशा तपासणीअंती संबंधित विभाग/कार्यालय निवेदनातील विनंती मान्य करणे योग्य होईल किंवा अमान्य करावी लागेल अशा निष्कर्षाप्रत पोहचू शकेल. अशा निष्कर्षाप्रत पोहचल्यानंतर संबंधित विभागाने/ कार्यालयाने खालीलप्रमाणे कार्यवाही करणे अपेक्षित आहे: अ) ज्या निवेदनामधील विनंती/मागणी प्रचलित कायदे, नियम, शासन निर्णय यांच्या आधारे तपासल्यानंतर अशी विनंती मान्य करणे योग्य ठरेल अशा निष्कर्षाप्रत आल्यानंतर संबंधित विभाग / कार्यालयाने सक्षम प्राधिकाऱ्याच्या मान्यतेने तसा निर्णय घेऊन तो संबंधित निवेदनकारास कळवावा.
तसेच अशा निवेदनावर सामासिक शेरा/निदेश देणाऱ्या मा. मुख्यमंत्री / उपमुख्यमंत्री/मंत्री यांना सदर निवेदनाच्या अनुषंगाने केलेल्या कार्यवाहीबाबत अवगत करावे.
ब) ज्या निवेदनांमधील विनंती प्रचलित कायदे, नियम, शासन निर्णय यांच्या आधारे तपासल्यानंतर अशी विनंती मान्य करता येणार नाही, अशा निष्कर्षाप्रत आल्यानंतर संबंधित विभाग/ कार्यालयाने ही वस्तुस्थिती प्रथमतः अशा निवेदनावर सामासिक शेरा लिहिणाऱ्या मा. मुख्यमंत्री/ उपमुख्यमंत्री/मंत्री यांना सक्षम प्राधिकाऱ्यामार्फत अवगत करावी व त्यानंतर सक्षम प्राधिकाऱ्याच्या मान्यतेने निर्णय घेऊन असा निर्णय संबंधित निवेदनकारास कळविण्यात यावा.
२. उपरोक्त प्राप्त निवेदने/पत्रे यांमधील विषय/बाब ही धोरणात्मक बदलांशी संबंधित असल्यास व असा बदल करणे संबंधित विभागाच्या मते आवश्यक असल्यास, अशा बाबी / विषयासंदर्भात संबंधित विभागांनी विहित मार्गाने समर्थनासह प्रस्ताव संबंधित मा.मंत्री/मा.उपमुख्यमंत्री/मा.मुख्यमंत्री यांना सादर करावेत.
३. कोणत्याही परिस्थितीत निवेदनावरील मा.मुख्यमंत्री/मा.उपमुख्यमंत्री/मा.मंत्री यांचा शेरा हा सदर प्रकरणाविषयी अंतिम निर्णय समजण्यात येऊ नये.
# Page 3