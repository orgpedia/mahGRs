# Page 1
कोविड-१९ या संसर्गजन्य रोगाच्या पार्श्वभूमीवर सन २०२१-२२ या चालू आर्थिक वर्षातील बदल्यांसंदर्भात करावयाच्या कार्यवाही बाबतच्या सूचना..
महाराष्ट्र शासन
सामान्य प्रशासन विभाग
शासन निर्णय क्रमांक: एसआरव्ही-२०२१/प्र.क्र.२० / कार्या १२
मादाम कामा मार्ग, हुतात्मा राजगुरु चौक, मंत्रालय, मुंबई ४०० ०३२
तारीख: २९ जुलै, २०२१
संदर्भ: १. "महाराष्ट्र शासकीय कर्मचाऱ्यांच्या बदल्यांचे विनियमन आणि शासकीय कर्तव्ये पार पाडताना होणाऱ्या विलंबास प्रतिबंध अधिनियम, २००५. " २. सामान्य प्रशासन विभागाचा समक्रमांकाचा दिनांक १० मे, २०२१ चा शासन निर्णय ३. सामान्य प्रशासन विभागाचा समक्रमांकाचा दिनांक ९ जुलै,२०२१ चा शासन निर्णय
शासन निर्णय : संदर्भाधीन क्रमांक ३ च्या शासन निर्णयाद्वारे राज्यात कोविड–१९ या संसर्गजन्य रोगाचा प्रादुर्भाव अद्याप आटोक्यात आला नसल्याने तसेच या प्रादुर्भावाच्या तिसऱ्या लाटेची शक्यता विचारात घेऊन, सन २०२१-२२ या चालू आर्थिक वर्षी मर्यादित स्वरुपात दिनांक १४ ऑगस्ट २०२१ पर्यंत बदल्या करण्याबाबत सूचना देण्यात आल्या होत्या. सदर शासन निर्णय रद्द करण्यात येत असून, या शासन निर्णयाद्वारे सन २०२१-२२ या चालू आर्थिक वर्षी करावयाच्या बदल्यांसंदर्भात पुढीलप्रमाणे सूचना देण्यात येत आहेत.
१) सद्यस्थितीत, महाराष्ट्र हे कोरोनाबाधित राज्य असल्यामुळे व तिसऱ्या लाटेची संभाव्य शक्यता विचारात घेता, तसेच कोविड-१९ या विषाणूमुळे उद्भवलेली महामारी व त्या अनुषंगाने घालण्यात आलेले अनेक निर्बंध यामुळे राज्याच्या अर्थव्यवस्थेवर विपरीत परिणाम झाला असल्यामुळे बदली भत्त्यावरील खर्च मर्यादित स्वरुपात करण्याच्या दृष्टीने, सर्वसाधारण बदल्या या एकूण कार्यरत पदांच्या २५ टक्के एवढया मर्यादेत, बदली अधिनियमातील कलम ६ मध्ये नमूद केलेल्या सक्षम प्राधिकाऱ्याच्या मान्यतेने करण्यात याव्यात.
२) २५ टक्के मर्यादेत सर्वसाधारणा बदल्या करत असताना, संबंधित पदावर विहित कालावधी पूर्ण झालेल्या सर्व पात्र अधिकारी / कर्मचारी यांच्यापैकी ज्यांचा संबंधित पदावर जास्त कालावधी पूर्ण झाला आहे अशा अधिकारी/कर्मचाऱ्यांची प्राधान्याने बदली करण्यात यावी.
३) सर्वप्रथम सर्वसाधारण बदल्यांची कार्यवाही दि. ९ ऑगस्ट, २०२१ पर्यंत पूर्ण करण्यात यावी.
४) सर्वसाधारण बदल्यांची कार्यवाही पूर्ण झाल्यानंतरच, जी पदे रिक्त राहतील केवळ अशा रिक्त पदांवरच विशेष कारणास्तव बदल्या दि. १० ऑगस्ट, २०२१ ते दि. ३० ऑगस्ट, २०२१ या कालावधीपर्यंत अनुज्ञेय राहतील. सबब, जे पद रिक्त नाही अशा पदावरील कार्यरत अधिकारी/कर्मचारी यांची अन्यत्र बदली करुन अशा पदावर विशेष कारणास्तव बदली करता येणार नाही.
५) बदली अधिनियमातील कलम ४ (४) नुसार विशेष कारणांमुळे बदली करणे आवश्यक असल्याची सक्षम प्राधिकाऱ्याची खात्री पटली असेल अशा बाबतीत तसे लेखी कारण नमूद केल्यानंतरच अशा विशेष कारणास्तव करावयाच्या बदल्या करण्यात याव्यात.
# Page 2
शासन निर्णय क्रमांक:एसआरव्ही -२०२१/प्र.क्र.२०/कार्या १२
६) तसेच, विशेष कारणास्तव करावयाच्या बदल्या या बदली अधिनियमातील कलम ४ (५) नुसार कलम ६ मध्ये नमूद केलेल्या सक्षम प्राधिकाऱ्याच्या लगतच्या वरिष्ठ प्राधिकाऱ्याच्या मान्यतेने करण्यात याव्यात.
७) विशेष कारणास्तव करावयाच्या बदल्या या एकूण कार्यरत पदांच्या १० टक्केपर्यंत एवढया मर्यादेतच करण्यात याव्यात.
८) सर्वसाधारण बदल्या तसेच विशेष कारणास्तव बदल्या करताना नागरी सेवा मंडळाच्या शिफारशी प्राप्त करण्याची व बदली अधिनियमातील सर्व तरतूदींचे पालन करण्याची दक्षता घ्यावी.
९) ज्या विभागांमध्ये बदलींची कार्यवाही करण्यासाठी संगणकीय प्रणाली (ऑनलाईन) पुर्णत: किंवा अंशत: विकसित केली आहे, अशा विभागांनी सदर प्रणालीचा वापर करावा. तसेच, ज्या विभागांनी सदर प्रणाली विकसित केली नाही त्यांनी भविष्यात ही प्रणाली विकसित करावी.
१०) सर्वसाधारण बदल्या तसेच विशेष कारणास्तव बदल्यांचे आदेश निर्गमित केल्यानंतर, महाराष्ट्र नागरी सेवा (पदग्रहण अवधी, स्वीयेतर सेवा आणि निलंबन, बडतर्फी व सेवेतून काढून टाकणे यांच्या काळांतील प्रदाने) नियम, १९८१ मधील नियमानुसार दिलेल्या पदग्रहण अवधीतच, बदली झालेल्या अधिकारी / कर्मचाऱ्यांने बदलीच्या ठिकाणी रुजू होण्याची दक्षता घ्यावी. अन्यथा या पदग्रहण अवधीत बदलीच्या पदावर रुजू न झाल्यास, त्यांचा अनुपस्थितीचा कालावधी हा अकार्यदिन (dies non ) म्हणून गणला जाईल.
११) उपरोक्त नमूद सूचनांनुसार करावयाची कार्यवाही ही दिनांक ३० ऑगस्ट, २०२१ पर्यंत पूर्ण करण्याची दक्षता घेण्यात यावी.
# Page 3