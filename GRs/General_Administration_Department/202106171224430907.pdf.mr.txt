# Page 1
मंत्रालयीन विभागातील लिपिक/लिपिक टंकलेखकांसाठी सेवा प्रवेशोत्तर प्रशिक्षण परीक्षा सन २०२१ करीता अर्ज मागविण्याबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांकः सेप्रप१९१९/प्र.क्र.३२/का.१७
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
तारीख: १७ जून, २०२१.
वाचा :- सामान्य प्रशासन विभागाचे समक्रमांकाचे दिनांक ०३ मार्च, २०२० चे परिपत्रक.
शासन परिपत्रक महाराष्ट्र शासन दुय्यम मंत्रालय सेवा (निम्नस्तर लिपिक) सेवाप्रवेशोत्तर प्रशिक्षण परीक्षा नियम, दिनांक ६ जून, १९७७ मधील तरतुदीनुसार मंत्रालयीन विभागातील लिपिक व लिपिक-टंकलेखकांसाठी सन २०२१ मध्ये आयोजित करावयाच्या सेवाप्रवेशोत्तर प्रशिक्षण परीक्षेसाठी प्रथमच बसण्यास पात्र असलेल्या व पुन्हा बसु इच्छिणाऱ्या (Repeater) उमेदवारांचे विहित नमुन्यातील अर्ज या परिपत्रकान्वये मागविण्यात येत आहेत. जुलै-ऑगस्ट दरम्यान परीक्षेचे आयोजन करण्याचे प्रस्तावित आहे.
२. मंत्रालयीन विभागातील लिपिक/लिपिक-टंकलेखकाचे सेवाप्रवेशोत्तर प्रशिक्षण परीक्षा या परीक्षेचा अभ्यासक्रम हा पायाभूत प्रशिक्षणामध्ये अंतर्भूत करण्यात आलेला आहे. हे पायाभूत प्रशिक्षण ऑनलाईन पध्दतीने दिनांक ७ फेब्रुवारी, २०२१ ते १८ फेब्रुवारी, २०२१, दिनांक ०१ एप्रिल, २०२१ ते १२ एप्रिल,२०२१ व दिनांक ३१ मे,२०२१ ते ११ जून, २०२१ या कालावधीत पूर्ण करण्यात आले आहे.
३. मंत्रालयीन विभागातील जे लिपिक/लिपिक-टंकलेखक सन २०२१ च्या परीक्षेस पहिल्यांदाच बसण्यास पात्र आहेत तसेच पुन्हा बसु इच्छित आहेत (Repeater) अशा लिपिक/लिपिक-टंकलेखकांचे विहित नमुन्यातील अर्ज आस्थापना अधिकाऱ्यांनी प्रमाणित करुन, या विभागाकडे दिनांक १० जुलै, २०२१ पर्यंत पाठवावेत. यापूर्वी संदर्भाधीन परिपत्रकान्वये सन २०२० मध्ये आयोजित करावयाच्या परीक्षेकरीता अर्ज मागविण्यात आलेले होते. त्या परिपत्रकास अनुसरुन ज्या लिपिक-टंकलेखकांचे अर्ज विभागांनी पाठविलेले आहेत त्यांचे अर्ज पुन्हा सामान्य प्रशासन विभागास पाठवू नयेत.
४. मंत्रालयीन विभागातील लिपिक/लिपिक-टंकलेखकाचे सेवाप्रवेशोत्तर परीक्षेसाठी सादर करावयाचा विहित नमुन्यातील अर्ज मंत्रालयीन इंट्रानेटवरील “आवेदन पत्र” या शिर्षाखाली उपलब्ध आहे. सदर अर्जामध्ये उमेदवाराचा नियुक्ती दिनांक, उमेदवाराने पायाभूत प्रशिक्षण पूर्ण केले आहे किंवा कसे तसेच त्याच्या नियुक्तीचा प्रकार (सरळसेवा/पदोन्नती/अनुकंपा) इत्यादी माहिती बरोबर असल्याची आस्थापना अधिकाऱ्यांनी खात्री करावी. विहित नमुन्यातील अर्जात उमेदवाराने आपले संपूर्ण नाव, नियुक्ती दिनांक, विभागाचे नाव इत्यादी तपशील अचूक नमूद करावा.
# Page 2
शासन परिपत्रक क्रमांकः सेप्रप१९१९/प्र.क्र.३२/का.१७
५. लिपिक-टंकलेखक सेवाप्रवेशोत्तर प्रशिक्षण परीक्षा विहीत संधीत व कालावधीत उत्तीर्ण न झाल्यास संबंधीत लिपिक-टंकलेखकाची वेतनवाढ रोखण्याची तसेच, सामान्य प्रशासन विभागामार्फत आयोजित होणारी परीक्षा हीच संधी म्हणून गणण्यात येणार असल्यामुळे, परीक्षेस बसण्यास पात्र असूनही जर उमेदवाराने परीक्षेचा अर्ज सादर केला नाही किंवा अर्ज सादर करुनही परीक्षेस उपस्थित राहीला नाही, तरीही त्यावर्षी आयोजित झालेली परीक्षा ही संबंधित उमेदवारास देण्यात आलेली एकसंधी म्हणून गणण्यात येईल. या तरतूदी संबंधित लिपिक-टंकलेखकांच्या निदर्शनास आणाव्यात.
६. सदर परिपत्रक सर्व संबंधित लिपिक/लिपिक-टंकलेखकांच्या (प्रतिनियुक्तीवर/रजेवर असलेल्या लिपिक/लिपिक-टंकलेखकांसह) कृपया त्वरीत लेखी स्वरुपात निदर्शनास आणावे व त्यांची स्वाक्षरी घेऊन आपल्या अभिलेखात जतन करुन ठेवावे. त्याबाबतची संपूर्ण जबाबदारी संबंधित विभागाच्या आस्थापना शाखेची राहील, याची कृपया नोंद घेण्यात यावी.