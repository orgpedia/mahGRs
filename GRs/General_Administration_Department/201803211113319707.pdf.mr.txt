# Page 1
“मुख्यमंत्री सुकर्मी पुरस्कार योजना" हा अभिनव उपक्रम राबविण्याबाबत.
महाराष्ट्र शासन
सामान्य प्रशासन विभाग
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
हुतात्मा राजगुरु चौक, मादाम कामा मार्ग,
मंत्रालय, मुंबई - ४०० ०३२
तारीख : २० मार्च, २०१८
प्रस्तावना : राज्य शासकीय कर्मचाऱ्यांनी आपल्या कामाचा दर्जा सातत्याने उंचावत ठेवून बदलत्या काळानुसार गतिमान व कार्यक्षमपणे आपली कर्तव्ये पार पाडणे गरजेचे असते. सर्व शासकीय कर्मचाऱ्यांनी याची काळजी घेतल्यास राज्य शासन अधिक गतिमान व लोकाभिमुख होण्यास मदत होईल. अधिकारी व कर्मचाऱ्यांना आपली कर्तव्ये अधिक कार्यक्षमपणे व गतिमानतेने पार पाडण्यासाठी प्रवृत्त व प्रोत्साहित करण्याकरीता वस्तुनिष्ठ निकषांवर आधारित उत्कृष्ट अधिकारी/ कर्मचाऱ्यांचा गौरव करण्याची योजना सध्या अस्तित्वात नाही. प्रशासनामध्ये उत्कृष्ट काम करणाऱ्या अधिकारी / कर्मचारी यांना विशेष पुरस्काराने सन्मानित केल्यास त्याचा प्रभावी परिणाम सर्वच शासकीय अधिकारी/कर्मचारी यांच्यावर होऊन त्यांचेही कार्य उत्कृष्टपणे पार पाडण्यासाठी त्यांना प्रेरणा मिळेल. सबब, अधिकारी / कर्मचाऱ्यांना सक्षमपणे व पूर्ण कार्यक्षमतेने आपली कर्तव्ये पार पाडण्यासाठी प्रेरणा देऊन त्यांचे मनोधैर्य उंचाविण्यासाठी उत्कृष्ट काम करणाऱ्या अधिकारी व कर्मचाऱ्यांचा पुरस्कार देऊन गौरव करण्यासाठी नवीन पुरस्कार योजना अंमलात आणण्याची बाब शासनाच्या विचाराधीन होती.
शासन निर्णय : उत्कृष्ट काम करणाऱ्या शासकीय अधिकारी व कर्मचारी यांचा पुरस्कार देऊन गौरव करण्यासाठी “मुख्यमंत्री सुकर्मी पुरस्कार योजना” ही अभिनव योजना सन २०१८-२०१९ या आर्थिक वर्षापासून सुरु करण्यास सदर शासन निर्णयाव्दारे मान्यता देण्यात येत आहे.
प्रथमत: मंत्रालय स्तरावर सन २०१८-२०१९ पासून व त्यानंतर क्षेत्रीय कार्यालय स्तरावर सन २०१९-२०२० पासून सदर योजना कार्यान्वित करण्यात येईल.
प्रतिवर्षी सदर पुरस्कार हा दि. २१ एप्रिल या नागरी सेवा दिनी प्रदान करण्यात येईल. मात्र सन २०१८-२०१९ या पहिल्या वर्षी पुरस्कार प्रदान करण्यासाठी उपलब्ध असलेला अल्प कालावधी विचारात घेता, हा पुरस्कार दि. १५ ऑगस्ट, २०१८ रोजी प्रदान करण्यात येईल.
मुख्यमंत्री सुकर्मी पुरस्कार योजना खालीलप्रमाणे राबविण्यात येईल :
१. “मुख्यमंत्री सुकर्मी पुरस्कार योजनेची व्याप्ती” : मुख्यमंत्री सुकर्मी पुरस्कार योजना महाराष्ट्र राज्यात सर्व राज्य शासकीय अधिकारी / कर्मचाऱ्यांसाठी राबविण्यात येईल.
२. “मुख्यमंत्री सुकर्मी पुरस्कार योजनेचे उद्दिष्ट ” : ही योजना सुरु करण्याचा मुख्य उद्देश हा मानांकने / निकषांवर आधारित शासकीय कामगिरीचे गुणाधारीत मूल्यमापन करुन याव्दारे उत्कृष्ट कामगिरी साध्य करणाऱ्या व त्यासाठी अंगभूत क्षमतांचा पूर्णपणे वापर करणाऱ्या अधिकारी / कर्मचारी यांना सन्मानित करणे व त्याव्दारे इतर अधिकारी / कर्मचारी यांना कामकाजासाठी प्रोत्साहीत करणे.
# Page 2
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
३. “मुख्यमंत्री सुकर्मी पुरस्कार योजनेचे थोडक्यात स्वरुप” : अधिकारी / कर्मचारी यांच्या कामाचा दर्जा उंचाविण्याच्या अनुषंगाने ही योजना गुणाधारीत स्वरुपात राबविण्यात येत आहे. यासाठी महाराष्ट्रातील सर्व संवर्गातील राज्य शासकीय अधिकारी/ कर्मचारी यांना दिलेले कामकाज व नियमाप्रमाणे अपेक्षित वर्तन या बाबी विचारात घेवून त्यानुषंगाने त्यांच्या कामकाजासंदर्भातील निकष ठरविले जातील. सदर निकषांनुसार त्यांचा वर्षभरातील कामगिरीचा आढावा घेवून गुणांकन केले जाईल.
सदर गुणांकन दोन प्रकारे करण्यात येईल.
उद्दिष्टनिष्ठ बाबींसंदर्भातील (Ojective Items) कामगिरी, उदा. कार्यालयीन उपस्थिती, कामाचा निपटारा, वक्तशीरपणा, सचोटी, गोपनीय अहवालातील प्रतवारी कार्यालयीन वर्तणूक वगैरे बाबींसाठी गुणांकन देण्यात येईल.
व्यक्तिनिष्ठ बाबींसदर्भातील (Subjective Items) कामगिरी, उदा. संवाद कौशल्य, मसुदा कौशल्य, शासन नियमासंदर्भातील ज्ञानाची पातळी, नि:पक्षपातीपणा, निर्णय घेण्याची क्षमता, सादरीकरणाची क्षमता, नाविन्यपूर्ण कामकाजासंदर्भातील कल, लोकांशी सौजन्यपूर्ण वागणूक, वरिष्ठांना योग्य प्रकारे विषयाचे प्रस्तुतीकरण करण्याची क्षमता वगैरे बाबींसाठी गुणांकन देण्यात येईल.
उद्दिष्टनिष्ठ बाबींचे गुण हे कार्यालयीन अभिलेख्यांच्या आधारे निश्चित करता येतील. मात्र व्यक्तिनिष्ठ बाबींचे गुणांकन करण्यासाठी स्वतंत्र समिती गठीत करुन या समितीने सदर गुणांच्या तपासणीच्या अनुषंगाने तपासणीसूचीनुसार गुणांकन निश्चित करणे अपेक्षित आहे. तसेच संबंधित अधिकारी/ कर्मचाऱ्यांच्या बाबतीत दिलेल्या निकषांसंदर्भात त्यांचे वरिष्ठ, कनिष्ठ व त्यांचे त्याच संवर्गातील इतर सहयोगी यांचे मत जाणून घेवून त्याआधारे समितीने गुणांकन निश्चित करणे अपेक्षित आहे.
दोन्ही गुणांकन-उद्दिष्टनिष्ठ व व्यक्तीनिष्ठ यांची एकत्रित बेरीज करुन संबंधितांचे गुणांकन तीन स्तरावरील पुरस्कारासाठी (जिल्हा, मुख्यालय व विभागप्रमुख) अंतिम केले जाईल.
४. “मुख्यमंत्री सुकर्मी पुरस्कार" योजनेंतर्गत पुरस्काराचे प्रकार : या योजनेंतर्गत खालील तक्त्यात नमूद केल्याप्रमाणे तीन प्रकारचे पुरस्कार प्रदान करण्यात येणार आहेत. त्याशिवाय मंत्रालय स्तरावर सर्वोत्कृष्ट प्रशासकीय विभाग हा पुरस्कार देखील प्रदान करण्यात येणार आहे.
-----------------------------------------------------------------------------------------------------------------------------------------------------------------------------------------------------------------------------------------------------------------------------------------------------
| मंत्रालय स्तर | प्रशासकीय विभागाच्या अधिपत्याखालील क्षेत्रीय कार्यालय स्तर | पुरस्काराचे स्वरुप |
| पुरस्काराचा स्तर | पुरस्काराचे नाव | पुरस्काराचा स्तर | पुरस्काराचे नाव |
| प्रशासकीय विभागांच्या स्तरावर | विभाग रत्न पुरस्कार | जिल्हा / विभाग स्तर | जिल्हा / विभाग रत्न पुरस्कार | मानपत्र वैचारिक साहित्य गणवेशावर लावण्यासाठी चिन्ह (Badge) |
| मंत्रालय स्तरावर संवर्ग निहाय स्वतंत्र पुरस्कार | संवर्ग रत्न पुरस्कार | क्षेत्रीय कार्यालय /मुख्यालय स्तरावर संवर्गनिहाय स्वतंत्र पुरस्कार | मुख्यालय रत्न पुरस्कार | मानपत्र वैचारिक साहित्य गणवेशावर लावण्यासाठी चिन्ह (Badge) पुरस्कार्थी व त्याच्या जोडीदार पती/पत्नी यांच्यासाठी ब्लेझर व खादीची साडी |
-----------------------------------------------------------------------------------------------------------------------------------------------------------------------------------------------------------------------------------------------------------------------------------------------------
पृष्ठ ४३ पैकी २
# Page 3
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------
| मंत्रालय स्तरावर  |  सर्व संवर्गांचा एकत्रित विचार  |  करुन एक पुरस्कार | मंत्रालय भूषण पुरस्कार | प्रशासकीय विभाग स्तरावर  |  सर्व संवर्गांचा  |  एकत्रित विचार करुन एक पुरस्कार | प्रशासकीय विभाग भूषण पुरस्कार | मानपत्र वैचारिक साहित्य गणवेशावर लावण्यासाठी चिन्ह (Badge) पुरस्कार्थी व त्याच्या जोडीदार पती/पत्नी यांच्यासाठी ब्लेझर व खादीची साडी पुरस्काराची रक्कम रु. १ लाख |
| मंत्रालय स्तरावर  |  | सर्वोत्कृष्ट प्रशासकीय विभाग पुरस्कार | लागू नाही | फिरते चषक मानपत्र |
----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------
५. “मुख्यमंत्री सुकर्मी पुरस्कार" योजनेंतर्गत पुरस्कार्थी निवडीचे निकष : गुणाधारीत निकषांच्या आधारे मागील आर्थिक वर्षातील कामगिरी तपासून गठीत समितीने दिलेल्या गुणांकनानुसार पुरस्कार्थीची निवड करण्यात येईल.
६. “मुख्यमंत्री सुकर्मी पुरस्कार” योजनेंतर्गत पात्रतेचे निकष : १) राज्य शासकीय अधिकारी व कर्मचारी यांचे किमान ५ वर्षे शासकीय सेवा पूर्ण झाल्यानंतर संबंधित अधिकारी/कर्मचारी याचा सदर पुरस्कार योजनेसाठी विचार करण्यात येईल.
शासकीय कर्मचाऱ्यांच्या बाबतीत स्थायित्व प्रमाणपत्र व ५ वर्षांची नियमित सेवा पूर्ण होणे आवश्यक राहील.
शासकीय अधिकाऱ्यांच्या बाबतीत परीविक्षाधीन कालावधी समाधानकाररीत्या पूर्ण केल्याचे प्रमाणपत्र, स्थायित्व प्रमाणपत्र व ५ वर्षाची नियमित सेवा पूर्ण होणे आवश्यक राहील.
२ ) ज्या अधिकारी / कर्मचारी यांच्यावर विभागीय चौकशी / न्यायालयीन चौकशी चालू आहे किंवा जे अधिकारी / कर्मचारी हे शिक्षा भोगत आहेत, अशा अधिकारी / कर्मचारी यांचा सदर कालावधीमध्ये पुरस्कार योजनेसाठी विचार करण्यात येऊ नये.
३) मंत्रालय भूषण व प्रशासकीय विभाग भूषण पुरस्काराने अधिकारी / कर्मचारी यांना, त्यांच्या संपूर्ण शासकीय सेवा कालावधीमध्ये कमाल तीन वेळा सन्मानित करता येईल.
४) विभागरत्न व संवर्गरत्न पुरस्कार तसेच जिल्हा / विभाग रत्न व क्षेत्रीय कार्यालय / मुख्यालय रत्न पुरस्काराने शासकीय अधिकारी / कर्मचारी यांना शासकीय सेवा कालावधीमध्ये कितीही वेळा सन्मानित करता येईल.
७. मुख्यमंत्री सुकर्मी पुरस्कार योजनेचा आर्थिक भार : (I) मंत्रालय स्तरावर या योजनेसाठी आर्थिक भार खालीलप्रमाणे असेल : १. विभाग रत्न पुरस्कार अ) पुरस्कार्थींची संख्या अंदाजित ३२२ ब) पुरस्कारासाठी अपेक्षित खर्च - रू. २,५७,६००/ (वैचारिक साहित्य व Badge साठी एकूण मिळून प्रत्येकी रु. ८०० प्रमाणे ) २. संवर्ग रत्न पुरस्कार - अ) पुरस्कार्थींची संख्या २४ (सह/उपसचिव-३, अवर सचिव -३, कक्ष अधिकारी-३, सहायक कक्ष अधिकारी-३, वरिष्ठ स्वीय सहायक/निवडश्रेणी लघुलेखक/उच्चश्रेणी लघुलेखक-३, निम्नश्रेणी लघुलेखक/लघुटंकलेखक-३, लिपिक टंकलेखक- ३, वाहनचालक / शिपाई -३)
पृष्ठ ४३ पैकी ३
# Page 4
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
ब) पुरस्कारासाठी अपेक्षित खर्च रू. २,६४,०००/ (ब्लेझर व साडी, वैचारिक साहित्य व badge करिता एकूण मिळून प्रत्येकी रू.११,००० प्रमाणे) ३. मंत्रालय भूषण पुरस्कार - अ) पुरस्कार्थींची संख्या १
ब) पुरस्कारासाठी अपेक्षित खर्च - रोख रक्कम पारितोषिक रु.१,००,०००/- तसेच रु.११,०००/- (वैचारिक साहित्य व Badge साठी) मिळून एकूण खर्च रु.१,११,०००/ ४. कार्यक्रम आयोजन नागरी सेवा दिनी वरील पुरस्कार समारंभपूर्वक प्रदान करण्याकरीता कार्यक्रम आयोजन खर्च रु.३,००,०००/ अ.क्र. १ ते ४ मिळून मंत्रालय स्तरावरील पुरस्कारासाठी एकूण रु. ९,३२,६००/- इतका (म्हणजेच अंदाजे रु. ९.०० लाख) खर्च अपेक्षित आहे. सबब, मंत्रालय स्तरावर मुख्यमंत्री सुकर्मी पुरस्कार या योजनेच्या अंमलबजावणीसाठी अंदाजे वार्षिक रू. ९,००,०००/ (रू. नऊ लाख फक्त) इतका खर्च अपेक्षित आहे.
II] प्रत्येक प्रशासकीय विभागाच्या अधिपत्याखालील क्षेत्रीय कार्यालयांसाठी सदर योजनेंतर्गत पुढीलप्रमाणे खर्च अपेक्षित : १. जिल्हा / विभाग रत्न पुरस्कार : अ) पुरस्कार्थींची किमान संख्या २७० (जिल्हा / विभाग रत्न अंतर्गत विभागातील प्रत्येक संवर्गातील मंजूर पदसंख्येपैकी कार्यरत पदसंख्येच्या ५ टक्के मर्यादेपर्यंत अधिकारी / कर्मचारी यांना पुरस्कार द्यावयाचा असल्याने, पुरस्कार्थींची संख्या विभागनिहाय विभिन्न असल्याने, तथापि, ढोबळमानाने अंदाजे सर्व प्रशासकीय विभागातील गट-अ ते गट-ड मध्ये मिळून सरासरी ९ संवर्ग कार्यरत असल्याचे गृहीत धरल्यास प्रत्येक जिल्ह्यामध्ये ९ संवर्गातील किमान १ पुरस्कार्थी याप्रमाणे एकूण ९ पुरस्कार्थी निवडले जातील. त्यानुसार ३० जिल्ह्यांतील एकूण २७० पुरस्कार्थी पात्र ठरतील.) ब) पुरस्कारासाठी अपेक्षित खर्च रू. २,१६,०००/ पुरस्कार्थींना वैचारिक साहित्य व Badge देऊन सत्कार करण्यात येणार असून, त्यासाठी प्रती पुरस्कार्थी रु.८०० प्रमाणे खर्च अपेक्षित आहे. प्रती पुरस्कार्थी रुपये ८०० प्रमाणे पुरस्कार संख्या विचारात घेवून या प्रयोजनासाठीचा खर्च वित्त विभागाच्या मान्यतेने अर्थसंकल्पित करावा.
२. मुख्यालय रत्न पुरस्कार : अ) पुरस्कार्थींची किमान संख्या - २७ (प्रत्येक प्रशासकीय विभागाच्या ९ संवर्गातील प्रत्येक संवर्गनिहाय ३ पुरस्कार्थी याप्रमाणे ) मात्र जिल्हा / विभागरत्न पुरस्कार्थींची संख्या १०० पेक्षा जास्त असल्यास प्रत्येक १०० जिल्हा / विभागरत्न पुरस्कार्थीमधून ३ मुख्यालय रत्न पुरस्कार्थींची संख्या निश्चित होणार असल्याने कमाल पुरस्कार्थींची संख्या विभाग निहाय विभिन्न असणार आहे.
ब) पुरस्कारासाठी अपेक्षित खर्च रू. २,९७,०००/ (ब्लेझर व साडी, वैचारिक साहित्य व badge करिता प्रत्येकी रु. ११,०००/-प्रमाणे ) तसेच प्रत्येक प्रशासकीय विभागाच्या अधिपत्याखालील केवळ एकच मुख्यालय / क्षेत्रीय कार्यालय कार्यरत नसून वेगवेगळ्या विषयांसाठी वेगवेगळ्या स्वरुपाचे कामकाज करणारे अनेक क्षेत्रीय कार्यालये अस्तित्वात असल्याने प्रशासकीय विभागस्तरावर याबाबतची
पृष्ठ ४३ पैकी ४
# Page 5
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
एकूण रक्कम त्या त्या विभागास निश्चित करणे आवश्यक आहे. त्यानुसार प्रत्येक विभागाने सदर प्रयोजनासाठीचा खर्च वित्त विभागाच्या मान्यतेने अर्थसंकल्पित करावा.
३. प्रशासकीय विभाग भूषण पुरस्कार : अ) पुरस्कार्थींची संख्या १ ब) पुरस्कारासाठी अपेक्षित खर्च - रोख रक्कम पारितोषिक रु. १,००,०००/- तसेच रु.११,०००/- (ब्लेझर व साडी, वैचारिक साहित्य व Badge साठी) मिळून एकूण खर्च रु.१,११,०००/ ४. कार्यक्रम आयोजन : नागरी सेवा दिनी वरील पुरस्कार समारंभपूर्वक प्रदान करण्याकरीता कार्यक्रम आयोजन खर्च रु.३,००,०००/ सबब, प्रत्येक प्रशासकीय विभाग/ उपविभाग स्तरावर या योजनेच्या अंमलबजावणीसाठी ढोबळमानाने वरीलप्रमाणे अ.क्र.१ ते ४ मिळून एकूण रु.९,२४,०००/ इतका खर्च अपेक्षित आहे. त्यानुसार ४८ प्रशासकीय विभाग / उप विभाग मिळून पुरस्कार योजनेचा खर्च रू. ४,४३,५२,०००/- इतका अपेक्षित आहे. थोडक्यात योजनेच्या अंमलबजावणीसाठी रु. ५ ५ कोटी इतक्या खर्चास मंत्रिमंडळाने तत्वत: मान्यता दिली आहे.
सर्व विभागांनी पुरस्कार्थींची संख्या निश्चित करून त्याद्वारे योजनेचा प्रत्यक्ष खर्च वित्त विभागाच्या मान्यतेने निश्चित करावा.
८. “मुख्यमंत्री सुकर्मी पुरस्कार” योजनेच्या अंमलबजावणीचे वेळापत्रक : सदर पुरस्कार दरवर्षी दिनांक २१ एप्रिल रोजी नागरी सेवा दिनी प्रदान करण्यात यावा.
सदर दिनाचे औचित्य साधून हा पुरस्कार प्रदान करण्यासाठी पुरस्कार्थी निवड प्रक्रिया खालील वेळापत्रकानुसार अंमलात आणावी :
--------------------------------------------------------------------------------------------------------------------------------------------------------------------------------------------------------------------------
| अ. क्र. | पुरस्कार निवड प्रक्रिया टप्पा | पुरस्काराचा प्रकार | कालावधी |
|  | पहिल्या स्तरावरील पुरस्कारासाठी पुरस्कार्थांची निवड | मंत्रालय संवर्ग विभाग रत्न क्षेत्रीय संवर्ग जिल्हा / विभाग रत्न | प्रतिवर्षी जानेवारी महिन्यात |
|  | दुसऱ्या स्तरावरील  |  पुरस्कारासाठी पुरस्कार्थीची निवड | मंत्रालय संवर्ग - संवर्ग रत्न क्षेत्रीय संवर्ग - क्षेत्रीय कार्यालय/मुख्यालय रत्न | प्रतिवर्षी फेब्रुवारी महिन्यात |
| ३ | तिसऱ्या स्तरावरील पुरस्कारासाठी पुरस्कार्थीची निवड | मंत्रालय संवर्ग मंत्रालय भूषण क्षेत्रीय संवर्ग प्रशासकीय विभाग भूषण | प्रतिवर्षी मार्च महिन्यात . |
| ४ | पुरस्कार प्रदान सोहळा | मंत्रालय भूषण व प्रशासकीय विभाग भूषण पुरस्कार - मा. मुख्यमंत्री महोदय यांच्या हस्ते प्रदान करण्यात येईल. | प्रतिवर्षी दि. २१ एप्रिल रोजी |
| मंत्रालय संवर्ग - विभाग रत्न व संवर्ग रत्न तसेच क्षेत्रीय संवर्ग - जिल्हा / विभाग रत्न व क्षेत्रीय कार्यालय /मुख्यालय रत्न पुरस्कार हे संबंधित प्रशासकीय विभागांच्या मा. मंत्री महोदय यांच्या हस्ते प्रदान करण्यात येईल. |
--------------------------------------------------------------------------------------------------------------------------------------------------------------------------------------------------------------------------
टिप :- १) प्रत्येक वर्षी केवळ एकच आर्थिक वर्षाचे निकष विचारात घेऊन गुणांकन निश्चित करावयाचे आहे.
२) प्रतिवर्षी २१ एप्रिल या नागरी सेवा दिनी पुरस्कार प्रदान करावयाचा असल्याने त्याआधीच्या आर्थिक वर्षी निवड समित्यांची बैठक होणे आवश्यक आहे. त्यामुळे निवड
पृष्ठ ४३ पैकी ५
# Page 6
शासन निर्णय क्रमांक: एसआरव्ही-२०१६/प्र.क्र.४३२/कार्यासन १२
समित्यांच्या बैठकीमध्ये पुरस्कारांसाठी निवडीचे निकष तपासतांना, निवड समितीच्या बैठकीच्या आधीच्या आर्थिक वर्षातील बाबींनुसार गुणांकन निश्चित करणे आवश्यक आहे.
३) सबब ही योजना सन २०१८-२०१९ पासून कार्यान्वित होत असल्याने सन २०१८-२०१९ चे पुरस्कार प्रदान करताना निवड समितीने सन २०१६-२०१७ या आर्थिक वर्षातील बाबींनुसार निकष विचारात घेऊन गुणांकन निश्चित करावे. तसेच २१ एप्रिल २०१९ मध्ये पुरस्कार प्रदान सोहळा आयोजित करण्यासाठी निवड समित्यांची बैठक सन २०१८-१९ या आर्थिक वर्षामध्ये संपन्न होणे आवश्यक आहे व सदर बैठकीच्या वेळी निवड समितीने सन २०१७-२०१८ या आर्थिक वर्षातील बाबींनुसार निकष विचारात घेऊन गुणांकन निश्चित करावे.
९. “मुख्यमंत्री सुकर्मी पुरस्कार” योजनेच्या अंमलबजावणीची सविस्तर माहिती : मंत्रालयीन संवर्गातील अधिकारी/कर्मचारी यांच्यासाठी सदर योजनेची अंमलबजावणी सामान्य प्रशासन विभागामार्फत सोबत जोडलेल्या परिशिष्ट - अ नुसार तसेच प्रशासकीय विभागाच्या अधिपत्याखालील क्षेत्रीय कार्यालयातील सर्व अधिकारी / कर्मचारी यांच्यासाठी (बिगर मंत्रालयीन संवर्गासाठी) त्या-त्या प्रशासकीय विभागामार्फत सदर योजनेची अंमलबजावणी परिशिष्ट - ब नुसार करण्यात येईल.
१०. “मुख्यमंत्री सुकर्मी पुरस्कार” योजनेच्या अंमलबजावणीसाठी अर्थसंकल्पीय तरतुद :
या योजनेचा खर्च भागविण्यासाठी सामान्य प्रशासन विभागामार्फत नवीन लेखाशिर्ष उघडून त्याखाली आवश्यक ती तरतूद करण्यात येईल व सदर तरतूदीतून क्षेत्रीय कार्यालयांच्या पुरस्कार योजनेसाठीची रक्कम संबंधित प्रशासकीय विभागांना वितरीत करण्यात येईल.
११. “मुख्यमंत्री सुकर्मी पुरस्कार” योजनेचे पुनर्विलोकन करणे : या योजनेची अंमलबजावणी करत असताना अंमलबजावणीदरम्यान उद्भवणाऱ्या अडचणींचे निराकरण करणे तसेच कालानुरूप योजनेमध्ये यथायोग्य बदल करणे त्याचप्रमाणे पुरस्काराच्या निवडीच्या निकषांमध्ये सुधारणा करणे याबाबतचे अधिकार मा. मुख्य सचिव यांना प्रदान करण्यात येत आहेत.
सदर नवीन योजना सुरु करण्यास मा.मंत्रिमंडळाने दिलेल्या मान्यतेनुसार हा शासन निर्णय निर्गमित करण्यात येत आहे.
# Page 7
# Page 8
# Page 9
# Page 10
# Page 11
# Page 12
# Page 13
# Page 14
# Page 15
# Page 16
# Page 17
# Page 18
# Page 19
# Page 20
# Page 21
# Page 22
# Page 23
# Page 24
# Page 25
# Page 26
# Page 27
# Page 28
# Page 29
# Page 30
# Page 31
# Page 32
# Page 33
# Page 34
# Page 35
# Page 36
# Page 37
# Page 38
# Page 39
# Page 40
# Page 41
# Page 42
# Page 43