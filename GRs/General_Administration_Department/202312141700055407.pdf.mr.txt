# Page 1
राज्य शासनातील विविध पदभरतीकरीता घेण्यात येणाऱ्या परीक्षांची कार्यपध्दती पूर्णपणे संरक्षित करण्यासाठी समिती स्थापन करणेबाबत.
महाराष्ट्र शासन
सामान्य प्रशासन विभाग
शासन निर्णय क्र.मलोआ-११२३/प्र.क्र.२०२/का.मलोआ
मंत्रालय, मुंबई- ४०० ०३२.
दिनांक:-१४ डिसेंबर, २०२३
प्रस्तावना : राज्य शासनातील विविध पदभरतीकरीता घेण्यात येणाऱ्या परीक्षांची कार्यपध्दती पूर्णपणे संरक्षित करण्याची बाब सन २०२३ च्या दुसऱ्या (पावसाळी अधिवेशनात उपस्थित झाली होती. यासंदर्भात उपाययोजना सुचविण्याकरीता तज्ञ समिती स्थापन करण्याचे शासनाच्या विचाराधीन होते. त्याअनुषंगाने खालीलप्रमाणे निर्णय घेण्यात येत आहे.
शासन निर्णय: उपरोक्त वस्तुस्थिती विचारात घेता, महाराष्ट्र लोकसेवा आयोगाची परीक्षेची कार्यपध्दती पूर्णपणे संरक्षित करण्यासाठी तसेच पेपरफुटी व इतर गैरप्रकारांच्या अनुषंगाने उपाययोजना सूचविण्याकरिता शासनास शिफारशी करण्यासाठी खालीलप्रमाणे तज्ञ समिती स्थापन करण्यात येत आहे.
---------------------------------------------------------------------------------------------------------------
| अ.क्र. | समितीचे सदस्य | पदनाम |
| १ | श्री.किशोर राजे निंबाळकर, सेवानिवृत्त भा.प्र.से. तत्कालीन अध्यक्ष, महाराष्ट्र लोकसेवा आयोग | अध्यक्ष |
| २ | श्री. सुरेश काकाणी, सेवानिवृत्त भा.प्र.से. तत्कालीन अतिरिक्त आयुक्त, बृहन्मुंबई महानगरपालिका | सदस्य |
| ३ | डॉ.शहाजी श्रीरंगराव सोळुंके, सेवानिवृत्त भा.पो.से. तत्कालीन विशेष पोलीस महानिरीक्षक, महाराष्ट्र राज्य | सदस्य |
| ४ | सचिव, महाराष्ट्र लोकसेवा आयोग | सदस्य सचिव |
---------------------------------------------------------------------------------------------------------------
२. सदर समितीची कार्यकक्षा पुढीलप्रमाणे राहील: (१) महाराष्ट्र लोकसेवा आयोगाच्या परीक्षेची कार्यपध्दती पूर्णपणे संरक्षित करण्यासाठी तसेच पेपरफुटी व इतर गैरप्रकार रोखण्यासाठी प्रशासकीय व कायदेशीर उपाययोजना सुचविणे.
(२) महाराष्ट्र लोकसेवा आयोगाच्या कार्यकक्षेतील परीक्षा वगळता इतर विभागांतर्गत विविध संवर्गाच्या परीक्षांची कार्यपध्दती व सदर परीक्षांसंदर्भात पेपरफुटी तसेच इतर गैरप्रकार रोखण्यासाठी प्रशासकीय व कायदेशीर उपाययोजना सुचविणे.
३. प्रस्तुत शासन निर्णय निर्गमित केल्याच्या दिनांकापासून तीन महिन्याच्या आत समिती आपला अहवाल शासनास सादर करील.
# Page 2
शासन निर्णय क्रमांकः मलोआ-११२३/प्र.क्र.२०२/का.मलोआ
४. समितीच्या सदस्यांना महाराष्ट्र लोकसेवा आयोगाच्या स्थायी आदेश क्र. ०७/२०२२, दि.०३.०३.२०२२ अन्वये निश्चित केलेल्या दराने म्हणजेच रु.३,५००/- प्रतिदिन इतका बैठक भत्ता व शासनाच्या विहित दराने प्रवास भत्ता व दैनिक भत्ता महाराष्ट्र लोकसेवा आयोगामार्फत अदा करण्यात येईल.