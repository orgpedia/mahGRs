# Page 1
मंत्रालयीन विभागांतर्गत नस्ती सादरीकरणाचे
स्तर एकसमान करण्याबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक: संकीर्ण- २०२३/प्र.क्र.२५/१८ (र. व का.),
मंत्रालय, मुंबई-४०० ०३२.
दि. ३१ मे, २०२३.
परिपत्रक
मंत्रालयातील दैनंदिन कामकाज कशा पद्धतीने हाताळावे याबाबत सर्व अधिकारी व कर्मचारी वर्गाला एकत्रित स्वरूपात काही ठोस मार्गदर्शनाकरिता कार्यालयीन कार्यपद्धती नियम पुस्तिका सन १९९४ मध्ये तयार करण्यात आली असून त्यानुसार मंत्रालयातील कामकाज चालविण्यात येते. केंद्र शासनामार्फत सन २०२२ मध्ये Central Secretariat Manual of Office Procedure (CSMOP, २०२२) ही पुस्तिका तयार करण्यात आली आहे. या पुस्तिकेमधील तरतुदी विचारात घेऊन महाराष्ट्र शासनाच्या कार्यालयीन कार्यपद्धती नियम पुस्तिकेत सुधारणा करण्याची कार्यवाही सामान्य प्रशासन विभागात सुरू असून ती अंतिम टप्प्यात आहे.
२. मंत्रालयात सन १९७५ पासून कार्यालयीन कार्यपद्धती लागू करण्यात आली असून त्यानुसार कार्यासन अधिकारी हे संबंधित कार्यासनाचे कार्यासन प्रमुख असतात. सद्य:स्थितीत मंत्रालयामध्ये काही विभागांमध्ये कक्ष अधिकारी हे कार्यासनाचे प्रमुख असून अवर सचिव हे पर्यवेक्षकीय अधिकारी आहेत. तेथे अवर सचिवांच्या नियंत्रणाखाली २-३ कार्यासन अधिकारी असून नस्ती सादरीकरणाची व्यवस्था कक्ष अधिकारी- अवर सचिव उपसचिव / सहसचिव- सचिव अशी आहे. तर काही
विभागांमध्ये अवर सचिव हे एका कार्यासनाचे प्रमुख अधिकारी म्हणून कार्यरत असतात. तेथे अवर सचिव- उपसचिव / सहसचिव- सचिव अशी नस्ती सादरीकरणाची पद्धत आहे.
३. केंद्र शासनाच्या विविध विभागांमध्ये ई-ऑफिस पद्धतीचा वापर करण्यात येत आहे. त्यानुसार मंत्रालयीन कामकाज त्वरेने व्हावे याकरिता कार्यालयीन कामकाजामध्ये ई-ऑफिस या पद्धतीचा वापर करण्यात येत आहे. मंत्रालयीन विभागामध्ये ई-ऑफिसचा वापर करणे सुलभ व्हावे तसेच कार्यालयीन कामकाज एकसमान पध्दतीने होण्याकरिता मंत्रालयीन सर्व विभागांमध्ये कक्ष अधिकारी हे कार्यासनाचे प्रमुख रहातील अशी व्यवस्था असणे आवश्यक आहे. त्यादृष्टीने सर्व मंत्रालयीन विभागांकडून आवश्यक ती कार्यवाही करण्यात यावी. अशा सूचना याव्दारे देण्यात येत आहेत.
# Page 2
शासन परिपत्रक क्रमांक: संकीर्ण- २०२३/प्र.क्र.२५/१८ (र.व का.)