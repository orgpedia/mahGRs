# Page 1
राज्याचे सर्वसमावेशक ज्येष्ठ नागरिक धोरणाची अंमलबजावणी करणेबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक: संकीर्ण- २०१८ / प्र. क्र. १३९/१८ (र.व का.)
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
दिनांक : २९ ऑगस्ट, २०१८.
वाचा : १) शासन निर्णय, सामाजिक न्याय व विशेष सहाय्य विभाग, क्रमांक : ज्येष्ठना २०१६ / प्र. क्र.७१ / सामासू, दिनांक ९ जुलै, २०१८.
परिपत्रक :
ज्येष्ठ नागरिक सुस्थितीत असण्याच्या दृष्टीने सामाजिक न्याय व विशेष सहाय्य विभागाच्या दिनांक ९ जुलै, २०१८ च्या शासन निर्णयान्वये, राज्याचे सर्वसमावेशक ज्येष्ठ नागरिक धोरण २०१३ ची अंमलबजावणी करण्यासंदर्भात सूचना निर्गमित करण्यात आल्या आहेत. सदर धोरणाच्या अनुषंगाने खालीलप्रमाणे सूचना देण्यात येत आहेत.
१) सर्व मंत्रालयीन प्रशासकीय विभाग तसेच शासकीय / निमशासकीय कार्यालयांनी त्यांचे कार्यालयात प्राप्त होणाऱ्या ज्येष्ठ नागरिकांच्या समस्यांचा प्राधान्याने निपटारा होईल, याची दक्षता घ्यावी.
२) शासकीय / निमशासकीय संस्था / कार्यालये, समाज मंदिरे, विरंगुळा केंद्रे येथील जागा ठराविक दिवशी ठराविक वेळेमध्ये ज्येष्ठ नागरिकांच्या कार्यक्रमाकरिता उपलब्ध करून देण्याबाबत सार्वजनिक बांधकाम विभागाने उचित कार्यवाही करावी.
३) ज्येष्ठ नागरिकांच्या प्रश्नांची आस्थापूर्वक सोडवणूक होण्यासाठी व विविध विभागामार्फत राबवावयाच्या योजनांचे संनियंत्रण व्हावे, याकरिता सामाजिक न्याय व सर्व शासकीय विभाग यांमध्ये समन्वय साधण्यासाठी प्रत्येक मंत्रालयीन प्रशासकीय विभागांमध्ये एक सह / उपसचिव यांची नोडल अधिकारी म्हणून नियुक्ती करण्यात यावी. याबाबतची माहिती सर्व मंत्रालयीन विभागांनी सामाजिक न्याय विभागास उपलब्ध करून द्यावी. तसेच सामाजिक न्याय विभागाने यासंदर्भातील संकलित माहिती विभागाच्या संकेतस्थळावर प्रसिद्ध करावी.
# Page 2