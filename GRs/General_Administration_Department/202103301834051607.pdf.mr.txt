# Page 1
श्री. परम बीर सिंह यांनी त्यांच्या दिनांक २०.३.२०२१ च्या पत्रात केलेल्या आरोपांची चौकशी करण्याकरिता उच्च न्यायालयातील निवृत्त न्यायमुर्ती यांची एक सदस्यीय उच्चस्तरीय चौकशी समिती नियुक्ती करण्याबाबत.
महाराष्ट्र शासन
सामान्य प्रशासन विभाग
शासन निर्णय क्रमांक: उचौस (चौकशी)-२०२१/प्र.क्र.४९/२१
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
दिनांक :- ३० मार्च, २०२१.
प्रस्तावना : श्री.परम बीर सिंह यांनी त्यांच्या दिनांक २०.३.२०२१ च्या पत्रात केलेल्या आरोपांची चौकशी करण्याकरिता उच्च न्यायालयातील निवृत्त न्यायमुर्ती यांची एक सदस्यीय उच्च स्तरीय चौकशी समिती गठित करण्याचे शासनाच्या विचाराधीन होते.
याबाबत शासनाने पुढीलप्रमाणे निर्णय घेतला आहे.
शासन निर्णय : १. श्री.परम बीर सिंह यांनी त्यांच्या दिनांक २०.३.२०२१ च्या पत्रात केलेल्या आरोपांची चौकशी करण्याकरिता उच्च न्यायालयातील निवृत्त न्यायमुर्ती श्री. कैलास उत्तमचंद चांदीवाल यांची एक सदस्यीय उच्च स्तरीय चौकशी समिती नियुक्ती करण्यात येत आहे.
२. सदर चौकशीची कार्यकक्षा खालीलप्रमाणे राहिल.
क) श्री.परम बीर सिंह यांनी त्यांच्या दि.२०.०३.२०२१ च्या पत्रात आरोप केल्याप्रमाणे मा.गृह मंत्री यांच्या कडून किंवा त्यांच्या कार्यालयातील कोणत्याही अधिकाऱ्याकडून कोणतीही गैरवर्तणूक / गुन्हा झाल्याचे निष्पन्न होईल असा काही पुरावा श्री.परम बीर सिंह यांनी त्यांच्या पत्रात सादर केला आहे किंवा कसे ?
ख) श्री.संजय पाटील, सहाय्यक पोलीस आयुक्त व श्री. सचिन वाझे, सहायक पोलीस निरीक्षक यांच्याकडून प्राप्त तथाकथित माहितीच्या आधारे श्री. परम बीर सिंह यांची पोलीस आयुक्त, बृहन्मुंबई या पदावरुन बदली झाल्यावर त्यांनी त्यांच्या दि.२०.०३.२०२१ च्या पत्रात केलेल्या आरोपावरुन उक्त मंत्री किंवा त्यांच्या कार्यालयातील कर्मचारी वृंदाने असा काही गुन्हा केल्याचे निष्पन्न होते किंवा कसे ज्यात लाचलुचपत प्रतिबंधक विभाग किंवा अन्य तपास यंत्रणे मार्फत तपासाची गरज आहे ?
ग) प्रस्तुत विषयाशी संबंधित अन्य उपयुक्त शिफारशी.
३. उच्च स्तरीय चौकशी समितीने चौकशी अहवाल शासनास सहा महिन्यात सादर करावा.
४. न्यायमुर्ती श्री.कैलास उत्तमचंद चांदीवाल यांना मानधन व इतर सवलतींबाबत स्वतंत्रपणे आदेश निर्गमित करण्यात येतील.
# Page 2