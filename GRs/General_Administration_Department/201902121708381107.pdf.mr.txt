# Page 1
माहितीचा अधिकार अधिनियम २००५ च्या कलम ४(१) (क) व (ख) च्या अंमलबजावणीबाबत
महाराष्ट्र शासन
सामान्य प्रशासन विभाग,
शासन परिपत्रक क्र.रामाआ२०१९/प्र.क्र.१८/ सहा
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक १२ फेब्रुवारी, २०१९
वाचा: १. शासन परिपत्रक, सामान्य प्रशासन विभाग, क्र.केमाअ२०१३/१५६/प्र.क्र.३६०/सहा, दिनांक ९ मे, २०१४ २. शासन परिपत्रक, सामान्य प्रशासन विभाग, क्र.संकीर्ण२०१५/प्र.क्र.(२५२/१५)/सहा, दिनांक २८ जानेवारी, २०१६ ३. शासन परिपत्रक, सामान्य प्रशासन विभाग, क्र.संकीर्ण२०१८/प्र.क्र.६६/सहा, दिनांक १३ एप्रिल, २०१८ ४. द्वितीय अपील क्र. बीएम-५७९९/२०१७ प्रकरणी राज्य माहिती आयुक्त, बृहन्मुंबई यांचे दिनांक २५.१.२०१८ ५. द्वितीय अपील क्र. बीएम-६६२/२०१८ प्रकरणी राज्य माहिती आयुक्त, बृहन्मुंबई यांचे दिनांक १८.१.२०१९
शासन परिपत्रक: १.१ माहितीचा अधिकार अधिनियम, २००५ च्या कलम ४ च्या प्रभावी अंमलबजावणीबाबत राज्य शासनाने वेळोवेळी सर्व सार्वजनिक प्राधिकरणांना सूचना दिल्या आहेत.
१.२ शासन परिपत्रक, दिनांक ९.५.२०१४ अन्वये सर्व सार्वजनिक प्राधिकरणांनी कलम ४ च्या तरतुदीनुसार १७ बाबींवरील माहिती संकेतस्थळावर प्रसिध्द करावी, सहायक जन माहिती अधिकारी, जन माहिती अधिकारी व व अपिलीय प्राधिकारी निर्देशित करावेत, संकेत स्थळावरील माहिती अद्ययावत करावी अशा आशयाच्या सूचना दिल्या आहेत.
१.३ मा. राज्य माहिती आयुक्त यांनी दिलेल्या आदेशाच्या अनुषंगाने, शासन परिपत्रक, दिनांक २८.१.२०१६ अन्वये, माहिती अधिकार अधिनियम, २००५ अन्वये अर्जदारांना माहिती उपलब्ध होण्याच्या दृष्टीने शासनातील सर्व विभाग व त्यांच्या अधिपत्याखालील क्षेत्रीय कार्यालयांनी दरवर्षी दिनांक १ जानेवारी व १ जुलै रोजी वर्षातून किमान दोन वेळा संकेतस्थळावरील (website) माहिती अद्ययावत करावी अशा सूचना दिल्या आहेत.
१.४ शासन परिपत्रक, दिनांक १३.४.२०१८ अन्वये खालील बाबी सर्व सार्वजनिक प्राधिकरणांच्या निदर्शनास आणल्या आहेत.
सार्वजनिक प्राधिकरणांकडे मोठ्या प्रमाणात ज्या बाबींची माहिती, माहिती अधिकारांतर्गत मागितली जाते त्याबाबींची माहिती सार्वजनिक प्राधिकरणांनी स्वयंप्रेरणेने प्रसिध्द केल्यास माहिती अधिकार अर्जांचे प्रमाण कमी होईल. प्रथम अपीलीय प्राधिका-यांनी अर्जदाराचे समाधान करण्याचा प्रयत्न केल्यास व आपल्या आदेशाची पूर्तता करण्याबाबत आढावा घ्यावा जेणेकरुन आयोगाकडे होणा-या द्वितीय अपीलांची संख्या कमी होण्यास मदत होईल.
२. तथापि अद्यापही अनेक सार्वजनिक प्राधिकरणांमध्ये माहितीचा अधिकार अधिनियम, २००५ मधील कलम ४ च्या तरतुदींचे काटेकोरपणे पालन होत नसल्याबाबत व संकेतस्थळावरील माहिती अद्ययावत नसल्याबाबत विविध स्तरावरील तक्रारी वारंवार शासनास प्राप्त होत आहेत.
# Page 2
शासन परिपत्रक क्रमांकः रामाआ२०१९/प्र.क्र.१८/सहा
३. मा. राज्य माहिती आयुक्त, बृहन्मुंबई यांच्या संदर्भ क्र.१ व २ येथील अनुक्रमे दिनांक २५.१.२०१८ व दिनांक १८.१.२०१९च्या आदेशास अनुसरुन सर्व सार्वजनिक प्राधिकरणांनी खालीलप्रमाणे कार्यवाही करावी.
माहिती अधिकार अर्जांची संख्या कमी होण्यासाठी सर्व सार्वजनिक प्राधिकरणांनी माहितीचा अधिकार अधिनियम, २००५ मधील कलम ४ अन्वये स्वत:हून माहिती प्रकट करावयाची आहे.
माहितीचा अधिकार अधिनियम, २००५ मधील कलम ४(१)(क)मधील तरतुदीनुसार, सर्व अभिलेख योग्य रीतीने सूचिबध्द करावा आणि त्याची निर्देशसूची तयार करावी आणि ज्याचे संगणकीकरण करणे योग्य आहे. अशा सर्व अभिलेखांचे वाजवी कालावधीत आणि साधनसंपत्तीच्या उपलब्धतेनुसार संगणकीकरण करावे आणि असे अभिलेख पाहावयास मिळणे सोयीचे व्हावे म्हणून संपूर्ण देशातील विविध प्रणालींमध्ये नेटवर्कमार्फत जोडावे.
माहितीचा अधिकार अधिनियम, २००५ मधील कलम ४(१)(ख) मध्ये दर्शविलेल्या १७ बाबींवरील माहिती सर्व सार्वजनिक प्राधिकरणांनी प्रसिध्द करावी व दरवर्षी ती प्रकाशने अद्ययावत करावी.
दिनांक १ जानेवारी व १ जुलै असे वर्षातून किमान दोन वेळा संकेतस्थळावरील (website) सदर माहिती अद्ययावत केली जावी.
४. उपरोक्त बाबी सर्व मंत्रालयीन विभाग प्रमुखांनी त्यांच्या अधिपत्याखालील विभाग प्रमुख, सार्वजनिक प्राधिकरणे व सर्व संबंधितांच्या निदर्शनास आणून द्याव्यात व आवश्यक कार्यवाही करण्याबाबत त्यांना सुचित करावे.
# Page 3