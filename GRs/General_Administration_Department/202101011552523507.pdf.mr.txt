# Page 1
मंत्रालय उपाहारगृहाला उधारपत विक्रीपोटी विविध शासकीय विभाग/ कार्यालयाकडून येणे असलेल्या थकीत रकमेबाबत.
महाराष्ट्र शासन
सामान्य प्रशासन विभाग (उपाहारगृहे)
शासन परिपत्रक क्रमांक : संकिर्ण-२०२०/प्र.क्र. २६६ / मंउका,
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक : ३१ डिसेंबर २०२०
-: परिपत्रक :
मा. मुख्यमंत्री, मा. मंत्री, मा. राज्यमंत्री यांची कार्यालये, तसेच मा. मुख्य सचिव, सचिव व सह/उप सचिव दर्जावरील अधिकारी यांचेकडे आयोजित होणाऱ्या बैठकांसाठी मंत्रालय उपाहारगृहामार्फत उधार पतविक्रीद्वारे खान-पान सेवा पुरविण्यात येत असते. मंत्रालय उपाहारगृहातील पतविक्रीच्या थकित रक्कमांचा आढावा घेतला असता, यामध्ये बहुतांश विभाग/कार्यालयांनी खाद्यपदार्थांची देयके वेळेत अदा न केल्याने उधार पतविक्रीची रक्कम मोठया प्रमाणात थकित असल्याचे निदर्शनास आले आहे. तसेच उपाहारगृहाच्या लेखापरिक्षणांतर्गत महालेखापाल कार्यालय यांनी उधार पतविक्रीच्या थकित रक्कमेबाबत तीव्र आक्षेप नोंदविला आहे.
२. या पार्श्वभूमीवर मंत्रालयीन प्रशासकीय विभागांना, उपाहारगृहाकडून देण्यात येणारी उधारपतविक्रीची सवलत केवळ एक आठवडयासाठी देण्यात येईल असा निर्णय घेण्यात आला आहे.
३. मंत्रालयीन प्रशासकीय विभागांनी कोणत्या पद्धतीने / कोणत्या अधिकाऱ्याच्या स्तरावर उपाहारगृहाकडे उधारपतविक्रीव्दारे मागणी नोंदवावी याची विभागातर्गंत रूपरेषा ठरविण्याचे अधिकार संबधित प्रशासकीय विभागास राहतील. तथापी उपाहारगृहाकडून देयक मिळण्यापासून ते त्या पुढील आठवडयात अदा करण्याची जबाबदारी संबंधित प्रशासकीय विभागाच्या सह सचिव/उप सचिव आस्थापना यांची राहील. मागील आठवडयाचे देयक त्या पुढील आठवडयात अदा न झाल्यास संबंधित प्रशासकीय विभागास / कार्यालयास उधारपतविक्रीची सवलत देणे शक्य होणार नाही.
४. सदर कार्यपद्धती दि. १ जानेवारी २०२१ पासून अंमलात येईल.
# Page 2