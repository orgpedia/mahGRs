# Page 1
मंत्रालय उपाहारगृहातील उधार पतविक्री रकमांच्या प्रदानाबाबत....
महाराष्ट्र शासन
सामान्य प्रशासन विभाग (उपाहारगृहे)
शासन परिपत्रक क्रमांक: संकीर्ण-२०२०/प्र.क्र.२६६/मंउका,
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :२६.०२.२०२१
-: परिपत्रक :
मा. मुख्यमंत्री कार्यालय, मा. मंत्री, मा. राज्यमंत्री यांची कार्यालये, मा. मुख्य सचिव, सचिव, सर्व मंत्रालयीन प्रशासकीय विभागातील सह / उप सचिव दर्जावरील अधिकाऱ्यांना मंत्रालय उपाहारगृहामार्फत पतविक्रीद्वारे खान-पान सेवा पुरविण्यात येत असते. यामध्ये बहुतांश विभाग/कार्यालयांनी खाद्यपदार्थांची देयके वेळेत अदा न केल्याने उधार पतविक्रीची रक्कम मोठया प्रमाणात थकित असल्याचे निदर्शनास आले असल्याने तसेच उपाहारगृहाच्या लेखापरीक्षणांतर्गत महालेखापाल कार्यालय यांनी याबाबत तीव्र आक्षेप नोंदविला असल्याने मंत्रालयीन प्रशासकिय विभागांना, उपाहारगृहाकडून देण्यात येणारी उधार पतविक्रीची सवलत केवळ एक आठवडयासाठी देण्यात येईल असा निर्णय दि.३१.१२.२०२० च्या सामान्य प्रशासन विभाग (उपाहारगृहे) यांच्या परिपत्रकान्वये घेण्यात आला आहे.
२. सदर परिपत्रकाच्या अनुषंगाने माहे जानेवारी, २०२१ च्या उधार पतविक्रीच्या रकमांच्या वसुली संदर्भात आढावा घेतला असता असे निदर्शनास आले आहे की, अद्यापही मंत्रालयातील प्रशासकीय विभागांकडून दि.३१.१२.२०२० च्या परिपत्रकाचे पालन केले जात नाही.
३. उधार पतविक्रीच्या थकीत रकमांच्या वसुलीकरीता मंत्रालयीन प्रशासकीय विभागांकडे केलेल्या पाठपुराव्याअंती उपाहारगृह कार्यालयाकडून पतविक्रीची देयके संबंधीत मा.मंत्री कार्यालयांना दिल्यानंतर मा. मंत्री कार्यालयांकडून देयके अदाकर्त्या विभागाकडे वेळेत दिली जात नसल्याचे तसेच अनुदानाची कमतरता असल्याचे सांगण्यात आले. त्यानुषंगाने सर्व विभागांना खालीलप्रमाणे सुचना देण्यात येत आहे.
१) पतविक्रीची देयके प्राप्त झाल्यापासून पुढील आठवडयात अदा करण्याची जबाबदारी संबंधीत विभागाच्या सह सचिव / उप सचिव आस्थापना तसेच त्या-त्या विभागाच्या आहरण व संवितरण अधिकारी यांची राहील.
२) दि.०४.०१.२०२१ रोजी मा. सचिव (वित्त) यांच्या दालनात झालेल्या बैठकीत ठरल्याप्रमाणे उधार पतविक्री देयकांच्या रकमा वेळेत अदा करण्याकरीता अनुदानाचा प्रश्न उद्भवल्यास मा. सचिव (वित्त) यांच्या मान्यतेने वित्त विभागास अनुदानाकरीता नस्ती त्वरित सादर करावी.
# Page 2
शासन परिपत्रक क्रमांकः संकीर्ण-२०२०/प्र.क्र.२६६/मंउका,
४. तसेच सामान्य प्रशासन विभाग (उपाहारगृहे) शासन परिपत्रक क्र. संकीर्ण-२०१८/ प्र.क्र.३८४/ मंउका, दि.१५.०१.२०१९ रोजीच्या परिपत्रकाचे काटेकोरपणे पालन करावे. सदर परिपत्रकात नमुद केल्यानुसार विभागांकडून DDO खाती NEFT/ECS द्वारे परस्पर जमा केलेल्या अथवा धनादेशाद्वारे रोखपालाकडे जमा करण्यात येणाऱ्या उधार पतविक्रीच्या रकमेच्या तपशीलासह मंत्रालय उपाहारगृहे कार्यालयास देणे अपरिहार्य राहील.