# Page 1
विशेष अनुमती याचिका क्र.२८३०६/२०१७ मधील मा.सर्वोच्च न्यायालयाच्या निर्णयास अधिन राहून पदोन्नतीच्या कोट्यातील सर्व रिक्त पदे भरण्याबाबत
महाराष्ट्र शासन
सामान्य प्रशासन विभाग
शासन निर्णय क्रमांक: बीसीसी २०१८/प्र.क्र.३६६/१६-ब
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक : १८ फेब्रुवारी,२०२१
वाचा:- (१) शासननिर्णय, सामान्य प्रशासन विभाग, क्र. २००१/१८८७/प्र.क्र.६४/०१/ १६-ब, दि. २५ मे, २००४
(२) शासन पत्र, सामान्य प्रशासन विभाग, क्र.बीसीसी-२०१७/प्र.क्र.३१२/१६-ब दि.२९ डिसेंबर, २०१७
प्रस्तावना
मा.उच्च न्यायालय,मुंबई यांनी याचिका क्र.२७९७/२०१५ वर दिनांक ४.८.२०१७ रोजी दिलेल्या निर्णयान्वये पदोन्नतीमधील आरक्षण रद्द केल्यानंतर उद्भवलेली परिस्थिती विचारात घेऊन तत्कालिक परिस्थितीत शासनाने पदोन्नतीच्या कोट्यातील पदे भरण्यासंदर्भात संदर्भाधिन क्र.२ येथिल दि.२९.१२.२०१७ च्या शासन पत्रान्वये पदोन्नतीच्या कोट्यातील ३३ टक्के आरक्षित पदे रिक्त ठेवून केवळ खुल्या प्रवर्गातील रिक्त पदे सेवाज्येष्ठतेनुसार भरण्याबाबत सर्वसाधारण मार्गदर्शक सुचना निर्गमित केल्या आहेत.
राज्य शासनाने मा.उच्च न्यायालय, मुंबई यांच्या दि.४.८.२०१७ च्या निर्णयाविरोधात मा.सर्वोच्च न्यायालयात दाखल केलेली विशेष अनुमती याचिका क्र.२८३०६/२०१७ प्रलंबित असून मा. सर्वोच्च न्यायालयाने मा. उच्च न्यायालयाच्या दि. ४.८.२०१७ च्या निर्णयास अद्याप स्थगिती दिली नाही. त्यामुळे मागील सुमारे साडेतीनवर्षापासून पदोन्नतीमधील मागासवर्गीयांची पदे मोठ्या प्रमाणावर रिक्त आहेत. मागासवर्गीय अधिकारी व कर्मचा-यांना पदोन्नती दिली जात नसल्याने त्यांच्यामध्ये असंतोष निर्माण झाला आहे. तसेच अनेक मागासवर्गीय संघटना तसेच लोकप्रतिनिधी पदोन्नतीच्या कोट्यातील सर्व पदे भरण्याची मागणी करित आहेत. ही बाब विचारात घेता पदोन्नतीच्या कोट्यातील सर्व रिक्त पदे भरण्याची बाब शासनाच्या विचाराधिन होती. त्यानुसार शासनाने खालीलप्रमाणे निर्णय घेतला आहे.
# Page 2
शासन निर्णय क्रमांक: बीसीसी २०१८/प्र.क्र.३६६/१६-ब
शासन निर्णय मा.उच्च न्यायालय,मुंबई यांच्या याचिका क्र.२७९७/२०१५ वरील दि.४/८/२०१७ निर्णयाविरोधात राज्य शासनाने मा. सर्वोच्च न्यायालयात दाखल केलेल्या विशेष अनुमती याचिका क्र.२८३०६/२०१७ मधील मा.सर्वोच्च न्यायालयाच्या अंतिम निर्णयाच्या अधिन राहून यापुढे पदोन्नतीच्या कोट्यातील रिक्त असलेली सर्व १००% पदे कोणत्याही प्रकारच्या आरक्षणाचा विचार न करता दि.२५.०५.२००४ रोजीच्या सेवाजेष्ठतेच्या स्थितीनुसार केवळ तात्पुरत्या स्वरूपात भरण्यात यावीत.
२. जे अधिकारी / कर्मचारी दि. २५.५.२००४ च्या शासन निर्णयापूर्वी अथवा त्यानंतर पदोन्नतीमधील आरक्षणाचा लाभ घेऊन सेवाज्येष्ठता यादीत वरच्या स्थानावर आले आहेत, त्यांच्या दि.२५.०५.२००४ रोजीच्या अथवा त्यानंतरच्या ज्येष्ठता यादीनुसार त्यांचा सेवाकनिष्ठ अधिकारी अथवा कर्मचारी पदोन्नतीला ज्यावेळी पात्र होईल, त्यावेळी दि.२५.५.२००४ च्या शासन निर्णयानुसार पदोन्नतीमधील आरक्षणाचा लाभ घेतलेला अधिकारी किंवा कर्मचारी यांचा पदोन्नती करिता विचार करण्यात यावा.
3. विशेष अनुमती याचिका क्र.२८३०६/२०१७ मध्ये मा. सर्वोच्च न्यायालय पदोन्नतीमधील आरक्षणाबाबत जो काही निर्णय देईल त्यानुसार मागासप्रवर्गातील अधिकारी व कर्मचा-यांच्या पदोन्नतीमधील आरक्षणाबाबत योग्य तो निर्णय घेण्यात येईल.
४. संदर्भाधिन क्र.२ येथिल दि.२९.१२.२०१७ चे पत्र याद्वारे रद्द करण्यात येत आहे.
# Page 3