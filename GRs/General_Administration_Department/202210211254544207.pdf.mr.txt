# Page 1
आणीबाणीच्या कालावधीत बंदिवास सोसाव्या लागलेल्या व्यक्तींचा सन्मान / यथोचित गौरव करणेबाबतची योजना नव्याने सुरु करणे......
योजना बंद असलेल्या कालावधीतील थकबाकीचे निधी वितरण करणेबाबत......
महाराष्ट्र शासन
सामान्य प्रशासन विभाग
शासन निर्णय क्रमांक : बियुडी-१४२२/प्र.क्र.१९७/स्वासैक-१
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ३२.
दिनांक : २१ ऑक्टोबर, २०२२.
संदर्भ: १) शासन निर्णय क्रमांक निवृवे-१०१५/प्र.क्र.२६१/२०१५(२०१८)/स्वासैक-१, दि. ०३/०७/२०१८ २) शासन निर्णय क्रमांक निवृवे-१०१५/प्र.क्र.२६१/२०१५(२०१८)/स्वासैक-१, दि. ३१/०७/२०२०.
३) शासन निर्णय क्रमांक संकिर्ण-१९१८/प्र.क्र.४०/स्वासैक-१, दि.२८/०७/२०२२.
प्रस्तावना :
दिनांक २५.०६.१९७५ ते दिनांक ३१.०३.१९७७ या कालावधीत घोषित करण्यात आलेल्या आणीबाणीच्या कालावधीत ज्या व्यक्तींना बंदिवास सोसावा लागला, अशा व्यक्तींचा सन्मान/यथोचित गौरव करणेबाबतचे धोरण संदर्भ क्र.१ येथील शासन निर्णय दिनांक ०३/०७/२०१८ अन्वये निश्चित करण्यात आले होते. या धोरणांतर्गत पात्र व्यक्तींना मानधन वितरीत करण्यात आले.
२. कोविड-१९ या संसर्गजन्य रोगाच्या प्रादुर्भावामुळे सन २०२०-२१ या वित्तीय वर्षात राज्याची कर व करेत्तर उत्पन्नातील अपेक्षित महसुली घट व त्याचे राज्याच्या अर्थव्यवस्थेवर होणारे परिणाम विचारात घेवून “सन १९७५-७७ या आणिबाणीच्या कालावधीत लढा देणाऱ्या व्यक्तींचा सन्मान/ यथोचित गौरव करण्यासंबंधी धोरण” या कार्यक्रमाची अंमलबजावणी बंद करण्याचा निर्णय संदर्भाधीन
क्र.२ वरील दिनांक ३१ जुलै, २०२० च्या शासन निर्णयान्वये घेण्यात आला.
३. आणिबाणी कालावधीत लढा दिलेल्या व्यक्तींचा सन्मान / गौरव करावयाची बंद करण्यात आलेली योजना पुन्हा सुरु करण्याबाबतचा निर्णय मा.मंत्रिमंडळाने दिनांक १४ जुलै, २०२२ रोजीच्या बैठकीमध्ये घेण्यात आला. त्यानुसार संदर्भ क्र.३ येथील दि.२८.७.२०२२ रोजीच्या शासन निर्णयान्वये सदर योजना दिनांक १ ऑगस्ट, २०२२ पासून नव्याने सुरु करण्यात आली असून, संदर्भ क्र. २ येथील दिनांक ३ जुलै, २०१८ रोजीच्या शासन निर्णयान्वये राबविलेल्या योजनेंतर्गत मानधन देय केलेल्या लाभार्थींना योजना बंद झाल्याच्या कालावधीपासूनची थकबाकी अनुज्ञेय करण्यात आली आहे. सदर तरतूदींनुसार दिनांक ३ जुलै, २०१८ रोजीच्या शासन निर्णयान्वये राबविलेल्या योजनेंतर्गत मानधन देय केलेल्या लाभार्थींना दिनांक १ ऑगस्ट, २०२० ते दिनांक ३१.७.२०२२ या दोन वर्षाच्या कालावधीतील थकबाकी अदा करण्याची बाब शासनाच्या विचाराधिन होती.
# Page 2
शासन निर्णय क्रमांकः बियुडी-१४२२/प्र.क्र.१९७/स्वासैक-१
शासन निर्णय :
शासन निर्णय दिनांक २८.७.२०२२ मधील क्र. २ येथील तरतूदीनुसार संदर्भ क्र.१ येथील दिनांक ३.७.२०१८ रोजीच्या शासन निर्णयान्वये मानधन वितरीत केलेल्या लाभार्थी / जोडीदार यांना, सदर योजना बंद असलेल्या कालावधीतील म्हणजे दि. १ ऑगस्ट, २०२० ते दि.३१.७.२०२२ या दोन वर्षांच्या कालावधीतील थकबाकीचे प्रदान करण्यास या शासन निर्णयान्वये मान्यता देण्यात येत आहे. त्यानुसार सर्व जिल्हाधिकारी यांनी योग्य ती पडताळणी करुन पात्र लाभार्थींच्या बँक खात्यामध्ये थकबाकी जमा करणेबाबत उचित कार्यवाही करावी.
२. सर्व जिल्हाधिकारी कार्यालयांकडून प्राप्त माहितीनुसार पात्र लाभार्थी/जोडीदार यांना थकबाकी देय करण्यासाठी या शासन निर्णयासोबत जोडलेल्या विवरणपत्रामध्ये दर्शविल्याप्रमाणे एकूण रु.६१,२२,४०,०००/- (रुपये एकसष्ट कोटी बावीस लक्ष चाळीस हजार फक्त) इतका निधी वितरीत करण्यात येत आहे. सदर निधीमधून सर्व पात्र लाभार्थींना थकबाकी वितरीत करणेबाबतची कार्यवाही १५ दिवसात पूर्ण करुन त्याबाबतचा अद्ययावत अहवाल शासनास सादर करावा.
३. सर्व जिल्हाधिकारी यांना वितरीत करण्यात येणाऱ्या निधीतून खर्च केलेल्या अनुदानाच्या रकमांचा ताळमेळ महालेखापाल-१, मुंबई/महालेखापाल-२ नागपूर यांचेकडे विहित कालावधीत करुन खर्चमेळाचा मासिक अहवाल शासनास नियमितपणे सादर करावा. याप्रकरणी शासन परिपत्रक क्र.खर्चमेळ-२०११/प्र.क्र.१३९/२०११/स्वासैक-१, दि.१६.८.२०११ नुसार कार्यवाही करावी.
४. याप्रित्यर्थ होणारा खर्च मागणी क्र. ए ५, २२३५, सामाजिक सुरक्षा व कल्याण, ६०, इतर सामाजिक सुरक्षा व कल्याण कार्यक्रम, १०२, सामाजिक सुरक्षा योजनेखाली निवृत्तिवेतन, (००) (०५) आणिबाणीच्या कालावधीत लोकशाहीकरिता लढा देणाऱ्या व्यक्तींना आर्थिक मदत (अनिवार्य) ५० इतर खर्च (२२३५ सी २०५) या लेखाशीर्षाखाली सन २०२२-२०२३ या आर्थिक वर्षाकरिता मंजूर असलेल्या अर्थसंकल्पिय तरतूदीमधून भागविण्यात यावा व त्याच लेखाशीर्षाखाली खर्ची टाकण्यात यावा.
५. हा शासन निर्णय, वित्त विभागाने अनौ. संदर्भ क्र.५३९/२०२२, व्यय -४, दिनांक १२.१०.२०२२ अन्वये, दिलेल्या सहमतीनुसार निर्गमित करण्यात येत आहे.
# Page 3
# Page 4