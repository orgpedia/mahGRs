# Page 1
अर्धन्यायिक स्वरुपाच्या प्रशासकीय सुनावण्या घेण्याकरिता व्हिडीओ कॉन्फरन्सिंगचा (ऑनलाईन सुनावणीचा ) पर्याय उपलब्ध करून देण्याबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक : संकीर्ण - २०२०/प्र.क्र.६२/१८ (र. व का.) मादाम कामा रोड, हुतात्मा राजगुरु चौक,
मंत्रालय (विस्तार), मुंबई ४०० ०३२
दिनांक : १७ मे, २०२२.
वाचा:- : शासन परिपत्रक, सामान्य प्रशासन विभाग, क्रमांक : संकीर्ण-२०२० / प्र.क्र.६२ / १८ (र. व का.), दिनांक १३ ऑक्टोबर, २०२०.
प्रस्तावना: कोविड-१९ विषाणूच्या प्रादुर्भावाच्या पार्श्वभूमीवर विविध अधिनियमांतर्गत विविध सक्षम प्राधिकरणांद्वारे घेण्यात येत असलेल्या अर्धन्यायिक स्वरुपाच्या सुनावण्या तसेच माहिती अधिकार अधिनियम, २००५ अंतर्गत प्रथम अपिलांच्या सुनावण्या व्हिडीओ कॉन्फरन्सिंगच्या माध्यमातून घेण्यात याव्यात, या मागणीसाठी मा. मुंबई उच्च न्यायालयामध्ये दाखल करण्यात आलेल्या जनहित याचिकेस (क्रमांक PIL (L) ३१४४ / २०२०, श्री. शैलेश गांधी व इतर विरुद्ध महाराष्ट्र शासन) अनुसरून कोविड-१९ विषाणूंच्या प्रादुर्भावाच्या परिस्थितीमध्ये सदर सुनावण्या व्हिडीओ कॉन्फरन्सिंगच्या माध्यमातून घेण्याबाबतच्या सूचना दिनांक १३ ऑक्टोबर, २०२० च्या संदर्भीय शासन परिपत्रकान्वये निर्गमित करण्यात आलेल्या आहेत.
२. व्हिडीओ कॉन्फरन्सिंगच्या माध्यमातून सुनावण्या घेण्याची सदर पद्धत फक्त कोविड कालावधीपुरतीच न राहता ती कायमस्वरूपी करण्याबाबत उक्त याचिकेत याचिकाकर्ते यांनी दिनांक २६ ऑक्टोबर, २०२० च्या निवेदनाद्वारे मागणी केलेली आहे. या पार्श्वभूमीवर सुधारित सूचना देण्याची बाब शासनाच्या विचाराधीन होती.
शासन परिपत्रक:
अर्धन्यायिक स्वरुपाच्या प्रशासकीय सुनावण्या घेण्याकरिता व्हिडीओ कॉन्फरन्सिंगचा (ऑनलाईन सुनावणी) पर्याय यापुढेही सर्व शासकीय कार्यालयांमध्ये पुढील अटींच्या अधीन राहून उपलब्ध करून देण्यास या परिपत्रकान्वये मान्यता देण्यात येत आहे:
अ) सध्या कोविड संदर्भातील आदेशान्वये कोविड प्रतिबंधात्मक निर्बंध उठविण्यात आलेले असल्याने अर्जदारांना / पक्षकारांना प्रत्यक्ष सुनावणीसाठी कार्यालयात उपस्थित राहण्याचा पर्याय जरी उपलब्ध असला तरी, अर्धन्यायिक स्वरूपाची सुनावणी घेणा-या प्राधिकरणांनी व्हिडीओ कॉन्फरन्सिंगद्वारे (ऑनलाईन) सुनावणी घेण्याचा पर्याय उपलब्ध ठेवावा व कोणत्या माध्यमातून सुनावणी ठेवावी यासंदर्भात सुनावणी घेणा-या प्राधिकरणाने उचित निर्णय घ्यावा.
# Page 2
शासन परिपत्रक क्रमांक: संकीर्ण - २०२०/प्र.क्र.६२/१८ (र. व का.)
ब) सुनावणी घेणा-या प्राधिकरणाने अर्धन्यायिक स्वरूपाच्या सुनावणीस अर्जदारास / पक्षकारास व्यक्तीश: (समक्ष) कार्यालयात बोलाविल्यास शासनाने किंवा स्थानिक प्राधिकरणाने वेळोवेळी निर्गमित केलेल्या कोविड १९ विषाणूसंदर्भातील प्रतिबंधात्मक सूचनांचे काटेकोरपणे पालन करावे.
क) अर्जदाराने / पक्षकाराने अर्धन्यायिक सुनावणीकरीता व्हिडीओ कॉन्फरन्सिंगद्वारे (ऑनलाईन) सुनावणीची मागणी केल्यास त्याला अशा ऑनलाईन सुनावणीचा पर्याय, सुनावणी घेणा-या प्राधिकरणाने उपलब्ध करून दयावा. त्याकरीता आवश्यक सुविधा कार्यालयात उपलब्ध करून घेण्याची योग्य ती व्यवस्था करावी.
३. सदर परिपत्रकान्वये देण्यात आलेले आदेश पुढील आदेशापर्यंत लागू राहतील.
४. सदर परिपत्रक वित्त विभागाचा अनौपचारिक संदर्भ क्रमांक ६६७ / २०२१/ व्यय -४, दिनांक १०/१२/२०२१ अन्वये मिळालेल्या सहमतीनुसार निर्गमित करण्यात येत आहे.
# Page 3