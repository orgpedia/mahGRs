# Page 1
सर्व मंत्रालयीन प्रशासकीय विभाग स्वच्छ व नीटनेटके राहण्याच्या अनुषंगाने राबवावयाच्या कृती कार्यक्रमाबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक: संकीर्ण १८२१/प्र.क्र.३३/१८-अ
मादाम कामा मार्ग, हुतात्मा राजगुरू चौक
मंत्रालय, मुंबई ४०० ०३२.
दिनांक : १ एप्रिल, २०२२.
वाचा: १) ) शासन परिपत्रक सामान्य प्रशासन विभाग क्र.संकीर्ण २०२१/प्र.क्र.४९/१८(र.वका.), दि. १ जुलै २०२१.
२) या विभागाचे अ.शा.पत्र क्र.संकीर्ण१८२१/प्र.क्र. ३३/१८-अ, दि. १६.९.२०२१.
३) शासन परिपत्रक सामान्य प्रशासन विभाग क्र. शाकाजा १११८/प्र.क्र.६२/२०१८/२२, दि. २८ जून २०१८.
४) शासन परिपत्रक सार्वजनिक बांधकाम विभाग क्र. संकीर्ण २०१८/प्र.क्र.१०३/प्रशा ४, दि.१२.१०.२०१८
प्रस्तावना:
कार्यालयीन कामकाज नियमपुस्तिकेतील प्रकरण ११ मध्ये अभिलेखन, अभिलेखांचे वर्गीकरण करणे, त्यांचे निंदणीकरण करणे व ते नष्ट करणे यासंबंधीच्या तरतूदी विहीत करण्यात आलेल्या आहेत.
तसेच त्यानुसार कार्यवाही करण्यासंबंधी मंत्रालयीन विभागांना वेळोवेळी सूचित करण्यात आलेले आहे.
तथापि, सदर तरतूदींचे योग्यरित्या पालन केले जात नसल्याने अनेक विभागांमध्ये बंद करण्यात आलेल्या संचिका मोठ्या प्रमाणावर पडून असल्याचे व त्यामुळे अनेक विभाग अस्वच्छ असल्याचे निदर्शनास आले आहे.
राज्यशासनाचे मुख्यालय मंत्रालय असून अशा महत्वाच्या इमारतीमध्ये ठिकठिकाणी निरुपयोगी वस्तू/साहित्य तसेच वापरात नसलेले अभिलेख इ. पडून आहेत. त्यामुळे अशा साहित्याची विहीत पध्दतीने विल्हेवाट लावून ही जागा रिकामी करुन उपयोगात आणणे आवश्यक आहे जेणेकरुन मंत्रालयातील सर्व विभाग स्वच्छ व नीटनेटके होतील.
त्याचप्रमाणे सामान्य प्रशासन विभागाचे संदर्भ क्र. १ व ३ येथील शासन परिपत्रक दि. १ जुलै २०२१ व दि. २८ जून २०१८ अन्वये मंत्रालयीन इमारतीच्या सुरक्षिततेच्या दृष्टीने मंत्रालय इमारतीचे आवार व छन्न मार्ग मोकळा ठेवण्याच्या व कार्यालयातील स्वच्छता व संचिका निपटारा मोहिम आयोजित करण्याच्या सूचना देण्यात आलेल्या आहेत. तसेच संदर्भ क्र. ४ येथील सार्वजनिक बांधकाम विभागाच्या दि. १२ ऑक्टोबर, २०१८ च्या परिपत्रकान्वये मंत्रालय व नवीन प्रशासकीय भवन या इमारतीच्या स्वच्छता व सुरक्षेबाबत सूचना देण्यात आलेल्या आहेत. या विषयाबाबत या विभागाद्वारे दि. २६.८.२०२१ रोजी घेतलेल्या आढावा बैठकीचे इतिवृत्त दि. १६.९.२०२१ च्या पत्रान्वये सर्व विभागांकडे पाठविण्यात आले असून सर्व विभागांनी कार्यालयात स्वच्छता ठेवण्याच्या दृष्टीने आवश्यक कार्यवाही करण्याच्या सूचना सर्व मंत्रालयीन विभागांना देण्यात आलेल्या आहेत.
२. असे असूनही मंत्रालय मुख्य इमारत, अॅनेक्स इमारत व आजुबाजूचा परिसर तसेच विभागांची दालने, छन्न मार्गातील परिसर येथे अनेक ठिकाणी मोठया प्रमाणावर मोडकळीस आलेले फर्नीचर, कपाटे, भंगार (जुन्या खुर्च्या, टेबल, अनावश्यक कागदपत्रे इ.), विनावापरातील अभिलेखाचे गठ्ठे आढळून आले
# Page 2
आहेत. यावरुन उपरोक्त संदर्भाधीन परिपत्रकान्वये देण्यात आलेल्या सूचनांची अंमलबजावणी विभागांकडून होत नसल्याचे दिसून येत आहे. या पार्श्वभूमीवर मंत्रालय व नवीन प्रशासकीय इमारतीमधील कार्यालयांची स्वच्छता व नीटनेटकेपणा ठेवण्याच्या दृष्टीने तसेच, कार्यालयांमधील अभिलेखाचे निंदणीकरण करण्याकरिता कार्यवाही करण्याच्या अनुषंगाने ठराविक कालावधीसाठी कृती कार्यक्रम राबविण्यासाठी सर्व प्रशासकीय विभागांना सूचना देण्याची बाब शासनाच्या विचाराधीन होती.
शासन परिपत्रक:
मंत्रालय व नवीन प्रशासकीय इमारतीमधील सर्व प्रशासकीय विभागांची कार्यालये स्वच्छ व नीटनेटकी राहण्याच्या अनुषंगाने सर्व प्रशासकीय विभागांनी दि. १ एप्रिल ते ३१ मे, २०२२ या कालावधीत पुढीलप्रमाणे कृती कार्यक्रम (उन्हाळी अभियान) राबविण्याबाबत पुढीलप्रमाणे सूचना देण्यात येत आहेत:
१. दिनांक १ एप्रिल ते १५ एप्रिल, २०२२ या कालावधीत विभागातील अभिलेख /कागदपत्रांचा आढावा घेवून कार्यासनातील फायलींचे अ, ब, क व ड वर्गीकरण पूर्ण करावे.
२. दिनांक १६ एप्रिल ते ३० एप्रिल, २०२२ या कालावधीत “क” व “ड” वर्ग नस्त्यांची नियमानुसार (जतनाचा विहीत कालावधी संपल्यावर) उचित विल्हेवाट लावावी.
३. दिनांक १ मे ते १५ मे, २०२२ या कालावधीत अनावश्यक अभिलेखांचे निंदणीकरण पूर्ण करावे.
४. दिनांक १ मे ते ३१ मे, २०२२ या कालावधीत विभागांनी वर्गीकरण केलेल्या नस्त्यांपैकी “अ” व “ब” वर्ग नस्त्यांचे ई-ऑफिसच्या माध्यमातून DIGITALIZATION करावे. DIGITALIZATION करण्यासाठी ROAD MAP तयार करण्यात यावा व याकरिता माहिती तंत्रज्ञान उपविभागाची मदत घेवून सदरची प्रक्रिया विभागात राबविण्यात यावी. या पध्दतीचा वापर करुन विभागातील अभिलेख जतन करावा. तसेच “अ” व “ब” वर्गीकरण केलेल्या नस्त्या जतन करण्यासाठी मंत्रालय अभिलेख कक्षात पाठविण्यात याव्यात किंवा अधिनस्त क्षेत्रीय कार्यालयात पाठविण्याचा प्रयत्न करावा.
५. सार्वजनिक बांधकाम विभाग यांनी मंत्रालयीन संबंधित प्रशासकीय विभागांच्या सल्ल्याने मंत्रालय तसेच नवीन प्रशासकीय इमारतीमधील पॅसेजमध्ये ठेवण्यात आलेली कपाटे तसेच इतर टाकाऊ फर्निचर मार्गिकेतून काढून टाकावीत. तसेच जुनी व नादुरुस्त असलेल्या कपाटांची उचित विल्हेवाट लावावी. तसेच सर्व विभागांची कपाटे यांची दुरुस्ती व रंगरंगोटी करण्याबाबत सार्वजनिक बांधकाम विभाग यांनी कार्यवाही करावी.
६. वरीलप्रमाणे कृती कार्यक्रम हाती घेतल्यानंतर कोणत्याही परिस्थितीत अनावश्यक कागदपत्रे व यंत्रसामुग्री, जुने संगणक, प्रिंटरचे बॉक्स इ. विभागांच्या कार्यासनात व पॅसेज/मोकळ्या मार्गिकेत ठेवली जाणार नाहीत किंवा पडून राहणार नाहीत याची सर्व विभागांनी दक्षता घ्यावी.
७. पर्यटन व सां.का. विभागाच्या महाराष्ट्र सार्वजनिक अभिलेख अधिनियम, २००५ दि. १५ फेब्रुवारी, २००८ च्या परिच्छेद ३ मधील तरतूदीनुसार सर्व मंत्रालयीन विभागांच्या आस्थापनाद्वारे अभिलेख अधिकारी नेमण्याची कार्यवाही करण्यात यावी.
२. सर्व प्रशासकीय विभागांमध्ये स्वच्छता मोहीम राबविण्याच्या अनुषंगाने कार्यासनातील अभिलेखाची योग्य ती रचना करण्याच्या दृष्टीने कृती कार्यक्रम राबविण्यात यावा, याची दक्षता सर्व मंत्रालयीन प्रशासकीय विभागांनी घ्यावी. तसेच याकरिता प्रत्येक विभागाच्या आस्थापना शाखेचे सह / उप सचिव यांना नोडल अधिकारी म्हणून नेमण्यात यावेत. प्रत्येक विभागातील नियुक्त नोडल अधिकारी यांनी त्यांच्या विभागात कृती कार्यक्रमाच्या कालावधीत केलेल्या कार्यवाहीचा साप्ताहिक अहवाल कार्यासननिहाय सोबतच्या परिशिष्ट “अ” प्रमाणे सामान्य प्रशासन विभागास सादर करावा.
# Page 3
३. या कृती कार्यक्रमाचा आढावा घेण्यासाठी सामान्य प्रशासन विभागाद्वारे खालीलप्रमाणे आंतरविभागीय समिती गठित करण्यात येत आहे.
१. सहसचिव / उपसचिव (प्र.सु. व र. व का.), सामान्य प्रशासन विभाग, मंत्रालय, मुंबई.
२. सहसचिव/उपसचिव (आस्थापना), सामान्य प्रशासन विभाग, मंत्रालय, मुंबई.
३. सहसचिव/उपसचिव, सार्वजनिक बांधकाम विभाग, मंत्रालय, मुंबई.
४. अवर सचिव (कार्यासन १८ अ), सामान्य प्रशासन विभाग, मंत्रालय, मुंबई.
५. कक्ष अधिकारी (कार्यासन १८ अ), सामान्य प्रशासन विभाग, मंत्रालय, मुंबई.
४. सदर कृती कार्यक्रमाचा कालावधी संपल्यानंतर उपरोक्त समितीमार्फत सर्व विभागांनी सामान्य प्रशासन विभागास उपरोक्त परिशिष्ट “अ” प्रमाणे सादर केलेल्या अहवालानुसार विभागांचा एकत्रितपणे आढावा घेण्यात येईल. सदर आढाव्याचा अहवाल मा. मुख्य सचिव यांना सादर करण्यात येईल. कृती कार्यक्रमाच्या कालावधीत उत्कृष्ट कामगिरी केलेल्या पहिल्या तीन विभागांना गौरविण्यात येईल. तरी सदर कृती कार्यक्रमाच्या कालावधीत सर्व मंत्रालयीन विभागांनी कार्यालयीन स्वच्छता व अभिलेखाचे निंदणीकरण करणे तसेच याबाबत वेळोवेळी दिलेल्या सूचनांची काटेकोरपणे अंमलबजावणी करणे याकडे विशेषत्वाने लक्ष द्यावे. कृती कार्यक्रमाची अंमलबजावणी न करणाऱ्या विभागातील संबंधित अधिकारी/कर्मचारी यांची गंभीर दखल घेऊन त्यांच्याविरोधात उचित कारवाई करण्यात येईल.
# Page 4
# Page 5