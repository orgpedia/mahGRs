# Page 1
अ.भा.से.(कार्य मुल्यांकन अहवाल) नियम, २००७ प्रमाणे सन २०२०-२१ मध्ये भारतीय प्रशासन सेवेतील अधिकाऱ्यांनी करुन घ्यावयाच्या वैद्यकीय तपासणीबाबत........
महाराष्ट्र शासन
सामान्य प्रशासन विभाग
शासन निर्णय क्र. : भाप्रसे- २०२१/प्र.क्र.१६/२०२१/९,
मंत्रालय, मुंबई ४०० ०३२
दिनांक- ०९.०४.२०२१
प्रस्तावना: अखिल भारतीय सेवा (कार्यमुल्यांकन अहवाल) नियम, २००७ हे नियम भारतीय प्रशासकीय सेवेतील अधिकाऱ्यांसाठी, सन २००७-०८ या वर्षापासून लागू करण्यात आलेले आहेत. या नियमांप्रमाणे ४० वर्षे किंवा अधिक वय असलेल्या भा.प्र.से. अधिकाऱ्यांनी वरील नियमानुसार विहित केलेल्या वैद्यकीय तपासण्या प्रतिवर्षी करुन घेणे बंधनकारक असून, त्यांच्या वैद्यकीय तपासणीच्या अहवालाचा सारांश, वार्षिक कार्यमूल्यांकन अहवालासोबत जोडणे आवश्यक आहे. सन २०२०-२१ या वर्षी राज्यातील ४० वर्षे किंवा अधिक वय असलेल्या भाप्रसे अधिकाऱ्यांची अखिल भारतीय सेवा (कार्यमुल्यांकन अहवाल) नियम, २००७ नुसार विहित केलेल्या वैद्यकीय तपासण्या करण्यासंदर्भात शासनाने पुढीलप्रमाणे निर्णय घेतला आहे :
शासन निर्णय :
अखिल भारतीय सेवा (कार्यमुल्यांकन अहवाल) नियम, २००७ मधील नियम ३ व त्यासोबतचा नमुना ४ अनुसार, दिनांक ३१.३.२०२० रोजी ४० वर्षे किंवा अधिक वय असलेल्या राज्यातील भारतीय प्रशासन सेवेतील अधिकाऱ्यांनी, त्यांची विहित वैद्यकीय तपासणी, चालू वर्षी या शासन निर्णयासोबत जोडलेल्या प्रपत्र-अ मध्ये नमूद केल्यानुसार महसुल विभागनिहाय निश्चित केलेल्या खाजगी रुग्णालयातून करुन घ्यावी. सदर वैद्यकीय तपासणी करताना खालील सुचनांनुसार कार्यवाही करण्यात यावी.
१. सन २०२०-२१ साठी महाराष्ट्र राज्य संवर्गातील दि.३१.०३.२०२० रोजी ४० वर्षे किंवा अधिक वय असलेल्या भा.प्र.से. अधिकाऱ्यांनी ते कार्यरत असलेल्या महसुली विभागासाठी प्रपत्र - अ मध्ये दर्शविलेल्या खाजगी रुग्णालयातून / वैद्यकीय संस्थांमधून प्रपत्र - ब मध्ये नमूद केलेल्या सर्व वैद्यकीय तपासण्या करुन घ्याव्यात.
२. अमरावती महसुल विभागात कार्यरत असलेल्या भाप्रसे अधिकाऱ्यांनी त्यांना जवळ असणाऱ्या इतर महसूली विभागासाठी निश्चित केलेल्या खाजगी रुग्णालयांतून सदर वैद्यकीय तपासणी करुन घ्यावी.
३. प्रपत्र-ब मध्ये विहित केलेल्या सर्व वैद्यकीय तपासण्या करण्याची सुविधा उपलब्ध असलेल्या संबंधित जिल्ह्यातील शासकीय रुग्णालये अथवा महसूली विभागातील शासकीय/महानगरपालिका रुग्णालयांमध्ये देखील वैद्यकीय तपासणी करुन घेता येईल.
४. भा.प्र.से. अधिकाऱ्यांनी त्या-त्या महसुली विभागासाठी नेमलेल्या रुग्णालयांतून अथवा शासकीय किंवा महानगरपालिका रुग्णालयांमधून प्रपत्र - ब मध्ये दर्शविलेल्या सर्व वैद्यकीय तपासण्या करुन घेतल्यानंतर सदर रुग्णालयाला वैद्यकीय चाचण्यांसाठी आवश्यक असलेली रक्कम प्रथम स्वत: अदा करावी व त्याची प्रतिपूर्ती आपल्या कार्यालयातून मिळवावी. ज्या भा.प्र.से. अधिका-यांना प्रपत्र “अ”
# Page 2
शासन निर्णय क्रमांक: भाप्रसे- २०२१/प्र.क्र.१६/२०२१/९,
मधील महसुलविभागनिहाय निश्चीत केलेल्या किमान दरापेक्षा जास्त दर असणा-या रुग्णालयांमधून वैद्यकीय तपासणी करावयाची असल्यास महसूल विभागनिहाय किमान दरापेक्षा अतिरिक्त असणारा खर्च संबंधित अधिका-याने स्वखर्चाने करावयाचा आहे. निश्चीत किमान दरापेक्षा अतिरिक्त खर्चाची प्रतिपूर्ती शासनाकडून दिली जाणार नाही याची नोंद घेण्यात यावी.
५. या शासन निर्णयान्वये वार्षिक वैद्यकीय तपासणीच्या खर्चाची प्रतिपूर्ती घेणाऱ्या अधिकाऱ्यांना, शासन निर्णय, सार्वजनिक आरोग्य विभाग, क्रमांक एमएजी- १०९८/प्र.क्र.२२०/आरोग्य-३, दिनांक ३१ ऑगस्ट, २००६ अन्वये दर दोन वर्षातून एकदा अनुज्ञेय असलेली वैद्यकीय तपासण्यांवरील खर्चाची प्रतिपूर्ती देय राहणार नाही.
६. या शासन निर्णयाच्या दिनांकापासून ३०.०६.२०२१ पर्यंतच्या कालावधीत भारतीय प्रशासन सेवेतील अधिकाऱ्यांनी संबंधित खाजगी रुग्णालयांशी परस्पर संपर्क साधून, वैद्यकीय तपासणीच्या तारखा निश्चित करुन घ्याव्यात व प्रपत्र -ब मध्ये विहित केलेली वैद्यकीय तपासणी करुन घ्यावी.
७. शासनाने वैद्यकीय तपासणीसाठी निश्चित केलेल्या खाजगी रुग्णालयांनी तसेच शासकीय किंवा महानगरपालिका रुग्णालयांनी त्यांचेकडील भा.प्र.से. अधिकाऱ्यांचे वैद्यकीय तपासणीचे एकत्रित अहवाल कक्ष अधिकारी, सामान्य प्रशासन विभाग (कार्यासन ९),५५८, ५ वा मजला, मंत्रालय (विस्तार), मुंबई - ३२ या पत्त्यावर पाठवावेत. तसेच वैद्यकीय तपासणी झाल्यानंतर प्रस्तुत तपासणी अहवालाची एक प्रत संबंधित भा.प्र.से. अधिकाऱ्यांनाही दयावी.
८. प्रपत्र-ब मध्ये दर्शविलेल्या सर्व वैद्यकीय तपासण्या एकाच ठिकाणी व एकाच दिवशी करण्यात येतील. परंतु अपवादात्मक प्रकरणी काही कारणास्तव सर्व तपासण्या एका दिवसात करणे शक्य न झाल्यास, लगतच्या दुसऱ्या दिवशी त्या करुन घ्याव्यात. भाप्रसे अधिकारी आणि संबंधित रुग्णालये, यांनी तपासणीचा दिनांक व वेळ परस्पर ठरवून घ्यावी. तसेच भाप्रसे अधिका-यांनी वैद्यकीय तपासण्यांसाठीची पूर्वतयारी / खबरदारी सुध्दा (precautions) रुग्णालयाच्या सल्ल्याने घ्यावी.
९. वैद्यकीय तपासण्यांचा १ दिवस हा कालावधी कर्तव्य कालावधी म्हणून समजण्यात येईल. सदर तपासण्या शासकीय सुट्टीच्या दिवशी केल्यास त्यासाठी कोणतीही रजा / बदली रजा अनुज्ञेय असणार नाही.
१०. वैद्यकीय तपासणीचा कालावधी हा कर्तव्य कालावधी समजल्यामुळे भारतीय प्रशासकीय सेवेतील अधिकारी अन्यथा दौऱ्यावर असतांना, त्यांना ज्या दराने प्रवासभत्ता/ दैनंदिन भत्ता दिला जातो, त्या दराने तो (लागू असल्यास) देय राहील. असा प्रवास भत्ता / दैनिक भत्ता यांचे दर, वित्त विभागाने वेळोवेळी निर्गमित केलेल्या आदेशानुसार, देय राहतील. याबाबतची परिगणना संबंधित अधिकाऱ्यांना वेतन प्रदान करणाऱ्या कार्यालयाने करुन त्यांचे प्रदान करावे.
११. वैद्यकीय तपासणीस जाण्यापूर्वी अधिकाऱ्यांनी, त्यांच्या लगतच्या वरिष्ठ अधिका-यास, ते वैद्यकीय तपासणीसाठी मुख्यालयात अथवा मुख्यालयाबाहेरील रुग्णालयात जाणार असल्याबाबतची पूर्वकल्पना द्यावी.
१२. वैद्यकीय तपासणीसाठी होणारा खर्च, संबंधित अधिकाऱ्याच्या आस्थापनेवरील वेतन व भत्त्यांसाठी लागू असलेल्या लेखाशीर्षाखाली खर्ची टाकण्यात यावा व तो त्या-त्या वर्षासाठीच्या मंजूर अनुदानातून भागविण्यात यावा. मात्र यासाठी आर्थिक वर्षाचे बंधन राहणार नाही.
१३. भा.प्र.से. अधिकारी कार्यरत असणा-या महसूल विभागाशिवाय अन्य महसूल विभागातील रुग्णालयात वैद्यकीय तपासण्या करू इच्छित असल्यास, त्यांना इच्छित महसूल विभागातील
पृष्ठ ३ पैकी २
# Page 3
शासन निर्णय क्रमांक: भाप्रसे- २०२१/प्र.क्र.१६/२०२१/९,
प्राधिकृत केलेल्या रूग्णालयात अनुज्ञेय केलेल्या दरानुसार वैद्यकीय तपासण्या करून घेण्यास परवानगी देण्यात येत आहे.
हे आदेश वित्त विभागाने दिलेल्या अभिप्रायांनुसार व सहमतीने निर्गमित करण्यात येत आहेत.
# Page 4
# Page 5
# Page 6
# Page 7
# Page 8
# Page 9