# Page 1
महाराष्ट्र शासन
क्र. राआधो ४०१९/प्र.क्र.३१/१६-अ सामान्य प्रशासन विभाग,
नवीन प्रशासन भवन, ६ वा मजला, हुतात्मा राजगुरु चौक, मादाम कामा मार्ग, मंत्रालय, मुंबई ४०० ०३२.
दिनांक- ०६ सप्टेंबर, २०१९
प्रति, सर्व विभागीय आयुक्त / जिल्हाधिकारी / सर्व निवासी उपजिल्हाधिकारी / सर्व तालुका दंडाधिकारी तथा तहसिलदार.
विषय-: केंद्र शासनामधील नागरी सेवा व पदे यामध्ये सरळसेवा प्रवेशासाठी आर्थिकदृष्ट्या दुर्बल घटकासाठी विहित करण्यात आलेल्या आरक्षणाचा लाभ घेण्याकरिता उत्पन्न व मत्ता यांचे प्रमाणपत्र देण्याबाबत.
संदर्भ :- १) साप्रवि शासन निर्णय क्र. राआधो-४०१९/प्र.क्र.३१/१६-अ, दि. १२.०२.२०१९ २) शासन पत्र समक्रमांक दि. २० मार्च २०१९ व दि. २६ एप्रिल, २०१९.
३) केंद्र शासनाचे अ.शा.पत्र क्र. ४२०११/३/२०१९-इएसटीटी (आरईएस), दि. २७ जून, २०१९.
महोदय / महोदया,
राज्य शासनाने संदर्भाधीन अनुक्रमांक १ येथील दि. १२ फेब्रुवारी २०१९ रोजीच्या शासन
निर्णयान्वये खुल्या प्रवर्गातील आर्थिकदृष्ट्या दुर्बल घटकांसाठी शासकीय सेवा व शैक्षणिक संस्थांमध्ये
प्रवेशाकरिता १० % जागा आरक्षित केल्या आहेत. सदर आरक्षण हे केंद्र शासनातील व राज्य शासनातील
नागरी सेवा व पदे यामध्ये सरळसेवा प्रवेशासाठी व शैक्षणिक संस्थांमधील प्रवेशाकरिता आहे.
आर्थिकदृष्ट्या दुर्बल घटकांना आरक्षणाचा लाभ घेण्यासाठी उत्पन्न व मत्ता याचे प्रमाणपत्र प्राप्त करून
घेणे आवश्यक आहे. सदर प्रमाणपत्र पात्र अर्जदारांना देण्यासंदर्भात संदर्भाधीन अनुक्रमांक २ येथील
दि. २० मार्च २०१९ व दि. २६ एप्रिल, २०१९ रोजीच्या पत्रान्वये आपणांस सूचना देण्यात आल्या आहेत.
२. आर्थिकदृष्ट्या दुर्बल घटकातील उमेदवारांना आवश्यक उत्पन्नाचे प्रमाणपत्र उपलब्ध करून
दिले जात नसल्यामुळे केंद्र शासकीय सेवेतील पदांसाठी त्यांना अर्ज करणे शक्य होत नाही. सदर
प्रमाणपत्र प्राप्त होत नसल्याबाबत अनेक तक्रारी केंद्र शासनाकडे प्राप्त झाल्या आहेत. यास्तव आवश्यक
प्रमाणपत्र देण्याबाबत संबंधीतांना सूचना देण्याबाबत केंद्र शासनाने संदर्भाधीन अनुक्रमांक ३ येथील
पत्रान्वये कळविले आहे.
३. यास्तव केंद्र शासनाने विहित केलेल्या नमुन्यात आर्थिकदृष्ट्या दुर्बल घटकाला आरक्षणाचा लाभ
घेण्यासाठी आपण आवश्यक प्रमाणपत्र तातडीने द्यावीत, जेणेकरून उक्त आरक्षणाचा लाभ घेणे, सर्व
पात्र उमेदवारांना शक्य होईल.
# Page 2
शासन पत्र क्रमांकः राआधो ४०१९/प्र.क्र.३१/१६-अ
४. केंद्र शासनाच्या सरळसेवा व शैक्षणिक प्रवेशासाठी आर्थिकदृष्ट्या दुर्बल घटकाच्या
आरक्षणासाठी मराठा समाजही (एसईबीसी) पात्र असल्याने सदर आरक्षणाचा लाभ घेण्यासाठी सर्व
आवश्यक निकषांची पूर्तता करीत असल्याची खात्री करून विहीत नमुन्यात प्रमाणपत्र अर्जदारांना
देण्याची कार्यवाही तातडीने करण्यात यावी.