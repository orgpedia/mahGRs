# Page 1
मत्ता व दायित्वे यांची वार्षिक विवरणे सादर करणे.
मुदतवाढ देण्यासंबंधी.
महाराष्ट्र शासन
सामान्य प्रशासन विभाग
शासन निर्णय, क्रमांक- वशिअ- ११२०/प्र.क्र.२७/११
मंत्रालय,मुंबई- ४०० ०३२
दिनांक- ११ मे, २०२०
वाचा:- (१) शासन निर्णय, सामान्य प्रशासन विभाग,क्रमांक:वशिअ- १२१४/प्र.क्र.२६/११, दिनांक २ जून, २०१४
(२) शासन निर्णय,सामान्य प्रशासन विभाग, क्रमांक: वशिअ- १२१४/प्र.क्र.५१ (२)/ ११, दिनांक १७ नोव्हेंबर, २०१४
शासन निर्णय
राज्य शासकीय अधिकारी / कर्मचाऱ्यांनी त्यांची मत्ता व दायित्वाची विवरणे दरवर्षी सादर करावीत अशी तरतूद वरील (१) येथील आदेशान्वये विहित करण्यात आली आहे. त्यानुसार, कर्मचाऱ्यांनी दरवर्षाच्या दिनांक ३१ मार्च रोजीच्या स्थितीस अनुसरून त्यांची मत्ता व दायित्वाची विवरणे त्या वर्षीच्या ३१ मे पर्यंत विहित प्राधिकरणास सादर करावयाची आहेत. राज्य शासनाच्या वेगवेगळ्या प्रशासकीय विभागांच्या अखत्यारितील सर्व निमशासकीय संस्था, पंचायत राज संस्था, महानगरपालिका, नगरपरिषदा, नगर पंचायती, सांविधिक संस्था, सार्वजनिक उपक्रम, महामंडळे, मंडळे यांनाही सदर तरतुदी वरील (२) येथील आदेशान्वये लागू करण्यात आल्या आहेत.
२. सध्या राज्यामध्ये कोरोना (COVID १९) विषाणू संसर्गाने पसरला आहे. या विषाणूचा आणखी प्रसार रोखण्यासाठी राज्यामध्ये लॉकडाऊनही घोषित करण्यात आले आहे. कोरोना विषाणूच्या संसर्गास प्रतिबंध करण्याच्या उपाययोजना करणे, नागरिकांना वैद्यकीय मदत उपलब्ध करुन देणे, कायदा व सुव्यवस्थेची परिस्थिती हाताळणे, नागरिकांना जीवनावश्यक वस्तुंची उपलब्धता सुनिश्चित करणे अशा वेगवेगळ्या कामांमध्ये प्रशासनिक यंत्रणा व्यस्त आहे. या विषाणूचा प्रसार शासकीय कार्यालयांमध्ये होऊ नये आणि अधिकारी / कर्मचारी यांना त्याचा संसर्ग होऊ नये यासाठी कर्मचाऱ्यांच्या कार्यालयीन उपस्थितीवरही मर्यादा घालण्यात आल्या आहेत. त्यामुळे वरील आदेशांन्वये विहित केलेल्या कालमर्यादेत मत्ता व दायित्वाची विवरणे सादर करणे शक्य होणार नाही.
३. ही परिस्थिती विचारात घेऊन, वरील आदेशांन्वये दर वर्षाची मत्ता व दायित्वाची नियतकालिक विवरणे सादर करण्यासाठी विहित केलेली दिनांक ३१ मे पर्यंतची कालमर्यादा या वर्षापुरती एक विशेष बाब म्हणून शिथिल करण्यात येत आहे. राज्य शासकीय अधिकारी / कर्मचारी व वरील आदेश लागू असलेल्या अन्य सर्व संस्थांमधील अधिकारी/कर्मचाऱ्यांनी मार्च, २०२० च्या स्थितीस अनुसरून त्यांचे मत्ता व दायित्वाचे विवरण विहित प्राधिकरणांस दिनांक ३१ ऑगस्ट, २०२० पर्यंत सादर करावे असे या आदेशान्वये कळविण्यात येत आहे.
# Page 2
शासन निर्णय क्रमांक: वशिअ- ११२०/प्र.क्र.२७/११
तसेच, सेवेत प्रथम नियुक्त झालेले अधिकारी / कर्मचारी, त्यांचा सेवेचा पहिल्या दोन महिन्यांचा कालावधी हा राज्यातील लॉकडाऊन सुरू झाल्यानंतर पूर्ण होत असल्यास त्यांच्या प्रथम नियुक्तीच्या वेळेच्या स्थितीस अनुसरून मत्ता व दायित्वाचे पहिले विवरण विहित कालावधीत सादर करु शकले नाहीत वा शकत नाहीत अशी प्रकरणे असल्यास, अशा अधिकारी / कर्मचाऱ्यांनाही त्यांच्या प्रथम नियुक्तीच्या वेळेच्या स्थितीस अनुसरून द्यावयाचे मत्ता व दायित्वाचे विवरण दिनांक ३१ ऑगस्ट, २०२० पर्यंत सादर करण्याची मुभा असेल.
# Page 3