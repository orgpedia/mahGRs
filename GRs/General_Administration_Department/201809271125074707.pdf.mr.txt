# Page 1
दिनांक २९ सप्टेंबर हा दिवस शौर्य दिन साजरा करणेबाबत...
महाराष्ट्र शासन
सामान्य प्रशासन विभाग
शासन परिपत्रक क्रमांकः शौर्यदिन-२०१८/प्र.क्र.४०२/२८
मादाम कामा मार्ग, हुतात्मा राजगुरू चौक,
मंत्रालय, मुंबई ४०० ०३२.
दिनांक : २६ सप्टेंबर, २०१८.
शासन परिपत्रक
दिनांक २९ सप्टेंबर, २०१६ रोजी भारतीय सैन्य दलाने पाकिस्तान हद्दीत घुसून सर्जीकल स्ट्राईकद्वारे अतिरेक्यांचा खात्मा केला. भारतीय सैन्याची ही अभिमानास्पद कामगिरी राज्यातील जनतेपर्यंत व्यापक प्रसिध्दीद्वारे पोचविण्यासाठी व माजी सैनिकांचा सन्मान करण्यासाठी दरवर्षी दिनांक २९ सप्टेंबर रोजी शौर्य दिन साजरा करण्याचे राज्य शासनाने निश्चित केले आहे.
२. आपल्या देशाच्या बहुमोल स्वातंत्र्याचे आणि सार्वभौमत्वाचे प्राणपणाने रक्षण करणारा, आपत्तीच्या काळात आपद्ग्रस्त देशबांधवांच्या मदतीलाही धावून जाणारा, उन्हातान्हाची, थंडीपावसाची वा कोणत्याही अडचणींची पर्वा न करता आपली कर्तव्ये चोखपणे बजावणारा देशाचा बहाद्दूर सैनिक हा आपल्या सर्वांच्या आदराचा आणि अभिमानाचा विषय आहे. परकीय शक्तींपासून देशवासीयांचे रक्षण करण्यासाठी व देशाचे स्वातंत्र्य राखून आपल्या पाठीशी भक्कमपणे अहोरात्र उभ्या राहणाऱ्या या सैनिकांचे आपल्यावर फार मोठे ऋण असते. या शौर्य दिनाच्या प्रसंगी सैनिकांप्रती असलेली आदराची भावना समाजातील सर्व लोकांपर्यंत पोहोचविण्याच्या दृष्टीने खालीलप्रमाणे मार्गदर्शक सूचना देण्यात येत आहेत.
(१) सर्व जिल्हाधिकारी / जिल्हा सैनिक कल्याण अधिकारी यांनी त्यांच्या जिल्ह्यातील सर्व माजी सैनिक/माजी सैनिकांच्या विधवा / शहीद जवानांचे कुटुंबिय यांच्याशी संपर्क साधून त्यांना "दिनांक २९ सप्टेंबर (शौर्य दिन)” या कार्यक्रमास सन्मानपूर्वक निमंत्रित करण्यात यावे. त्यांचा यथोचित सत्कार करण्यात यावा.
(२) हा कार्यक्रम माजी सैनिकांच्या प्रमुख उपस्थितीमध्ये साजरा करण्यात यावा.
(३) या कार्यक्रमासाठी पंचायत समितीच्या सदस्यापासून ते सर्व शासकीय अधिकारी / कर्मचा तसेच विविध अधिकारी/पदाधिकारी यांना आमंत्रित करण्यात यावे.
(४) सदर कार्यक्रम दिनांक २९ सप्टेंबर, २०१८ रोजी सकाळी १०.०० ते दुपारी १.०० वाजेपर्यंत साजरा करण्यात यावा.
(५) सदर कार्यक्रमामध्ये माजी सैनिकांसोबत (Real Heros Of The Nation ) कॉलेजचे / हायस्कूलचे विद्यार्थी यांना सेल्फी काढून फोटोज अपलोड करणेबाबत सूचित करण्यात यावे.
# Page 2
शासन परिपत्रक क्रमांकः शौर्यदिन-२०१८/प्र.क्र.४०२/२८
(६) सदर कार्यक्रमाचे फोटोज/व्हीडीओ क्लीप्स त्याच दिवशी दुपारी ४.०० वाजेपर्यंत संचालक, माजी सैनिक कल्याण विभाग, पुणे यांच्या कार्यालयास पाठविण्यात याव्यात.
(७) शौर्य दिनाचा कार्यक्रम हा एक मोठा यशस्वी कार्यक्रम होण्याच्या दृष्टीने सामाजिक संस्था/संघटनांशी योग्य तो समन्वय साधून कार्यक्रम यशस्वीपणे पार पाडण्याची कार्यवाही करावी.
तसेच हा कार्यक्रम सन्मानपूर्वक व आदरपूर्वक साजरा करणेबाबत प्रयत्नशील रहावे.
३. संचालक, सैनिक कल्याण विभाग, पुणे यांनी त्यांच्या विभागातील/ जिल्ह्यातील सर्व शासकीय/निमशासकीय कार्यालयात सदर कार्यक्रम आयोजित करणेबाबत आवश्यक त्या सूचना निर्गमित करुन त्याच्या अंमलबजावणीबाबत योग्य ती कार्यवाही करावी.
# Page 3