# Page 1
सैनिक कल्याण विभाग, पुणे यांच्या अधिनस्त असलेल्या सर्व जिल्हा सैनिक कल्याण कार्यालयांतर्गत "निवृत्ती वेतन व आर्थिक मदत कक्ष" स्थापन करण्याबाबत.
महाराष्ट्र शासन
सामान्य प्रशासन विभाग
शासन निर्णय क्रमांक: सैकवि-२०१८/(प्र.क्र.४२५)/२०१८/२८
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
दिनांक : ०८ जुलै, २०१९
प्रस्तावना :
महाराष्ट्रातील निवृत्तीवेतन धारक माजी सैनिक/विधवा यांची निवृत्तीवेतनविषयक
प्रकरणे सद्यस्थितीत सैनिक कल्याण विभाग, पुणे यांच्या अधिनस्त असलेल्या निवृत्तीवेतन
कक्षामार्फत हाताळण्यात येत आहेत. तसेच राज्यातील निवृत्तीवेतन धारक माजी सैनिक/
विधवा यांना ७ वा वेतन आयोग व जुलै २०१९ मध्ये लागू होणाऱ्या वन रँक वन पेन्शनच्या
पुनरावृत्तीमुळे उद्भवणाऱ्या तसेच माजी सैनिकांच्या पश्चात त्यांच्या विधवेस व त्या दोघांच्याही
पश्चात त्यांच्या अवलंबितास निवृत्ती वेतन मिळणेकरीता पाठपुरावा करणे, निवृत्तीवेतन
धारकाचे वय वर्षे ८० पूर्ण झाल्यानंतर व त्यानंतर दर ५ वर्षांनी वाढीव निवृत्तीवेतन मिळणेस्तव
पाठपुरावा करणे तसेच निवृत्तीवेतन बाबतच्या अन्य समस्यांचे निराकरण करणेस्तव
निवृत्तीवेतन कक्षाच्या माध्यमातून माजी सैनिक / विधवा / अवलंबितांच्या जीवनाशी निगडीत
असलेले निवृत्तीवेतन विषयक कामकाज पुढेही चालू ठेवणे आवश्यक आहे. तसेच केंद्रिय
सैनिक बोर्ड, नवी दिल्ली यांचेद्वारा माजी सैनिक/विधवांकरीता विविध योजना राबविण्यात
येतात. त्याअनुषंगाने प्राप्त होणारे आर्थिक मदतीचे प्रस्ताव संबंधित जिल्हा सैनिक कल्याण
कार्यालयात तपासून अंतिम मंजूरीसाठी सैनिक कल्याण विभागास पाठविल्यास माजी
सैनिकांचा वेळ निश्चितच वाचेल. जिल्ह्यातील माजी सैनिक/माजी सैनिकांच्या विधवा/
युध्दविधवा /अवलंबित यांना त्यांच्या निवृत्तीवेतनविषयक प्रकरणांच्या अनुषंगाने संबंधित
जिल्हा सैनिक कल्याण कार्यालयात पाठपुरावा करणे सोईचे ठरेल. त्यामुळे साहजिकच माजी
सैनिक/माजी सैनिकांच्या विधवा / युध्दविधवा / अवलंबित यांना त्यांच्या निवृत्तीवेतनविषयक
प्रकरणांच्या अनुषंगाने सैनिक कल्याण विभाग, पुणे कार्यालयात पाठपुराव्यासाठी, कागदपत्रे
उपलब्ध करुन देण्यासाठी करावा लागणारा प्रवास व धावपळ थांबेल. तसेच
# Page 2
शासन निर्णय क्रमांक: सैकवि-२०१८/(प्र.क्र.४२५)/२०१८/२८
निवृत्तीवेतनविषयक प्रकरणांच्या अनुषंगाने होणारा कालापव्यय टळेल. त्याअनुषंगाने सैनिक
कल्याण विभाग, पुणे यांच्या अधिनस्त असलेल्या प्रत्येक जिल्हा सैनिक कल्याण कार्यालयात
निवृत्तीवेतन व आर्थिक मदत कक्ष स्थापन करण्याची बाब शासनाच्या विचाराधीन होती.
त्यानुसार शासनाने पुढीलप्रमाणे निर्णय घेतलेला आहे.
शासन निर्णय
संचालक, सैनिक कल्याण विभाग, पुणे यांनी त्यांच्या अधिनस्त असलेल्या
जिल्हानिहाय प्रत्येक जिल्हा सैनिक कल्याण कार्यालयात जिल्हा सैनिक कल्याण अधिकारी
यांच्या समन्वयाने जिल्हाधिकारी यांच्या निर्देशानुसार "निवृत्तीवेतन व आर्थिक मदत कक्ष"
सुरु करण्यात यावा. जेणेकरुन जिल्ह्यातील माजी सैनिक/माजी सैनिकांच्या विधवा/
युध्दविधवा / अवलंबित यांना त्यांच्या निवृत्तीवेतनविषयक व आर्थिक मदतीच्या प्रकरणांच्या
अनुषंगाने संबंधित जिल्ह्यातील जिल्हा सैनिक कल्याण कार्यालयात पाठपुरावा करणे सोईचे
ठरेल.
२. प्रत्येक जिल्हा सैनिक कल्याण अधिकाऱ्याने जिल्ह्यातील निवृत्तीवेतनविषयक
प्रकरणांची त्यांच्या स्तरावर योग्य ती छाननी/तपासणी करुन परिपूर्ण प्रस्ताव सैनिक कल्याण
विभाग, पुणे यांच्याकडे पुढील कार्यवाहीसाठी पाठवावेत. जिल्ह्यातील कोणताही माजी
सैनिक/माजी सैनिकांच्या विधवा/युध्दविधवा/अवलंबित हे त्यांच्या निवृत्तीविषयक व आर्थिक
मदतीच्या प्रकरणांच्या अनुषंगाने संबंधित जिल्ह्यात अथवा पुणे येथील संचालक, सैनिक
कल्याण विभागामध्ये विनाकारण जाणार नाही, त्यांच्या वेळेचा अपव्यय तसेच आर्थिक
नुकसान होणार नाही याची काळजी जिल्हा सैनिक कल्याण अधिकारी यांनी घ्यावी. असे
घडल्यास व तशी तक्रार प्राप्त झाल्यास संबंधीत जिल्हा सैनिक कल्याण अधिकाऱ्यावर
कार्यवाही करण्यात येईल.
वरील सर्व प्रकरणे अर्ज प्राप्त झाल्यापासून ८ दिवसात निकाली काढण्याची कार्यवाही
जिल्हा सैनिक कल्याण अधिकाऱ्यांनी करावी व सदरचा प्रस्ताव प्राप्त झाल्यानंतर संचालक,
सैनिक कल्याण विभागाने ८ दिवसात अंतिम कार्यवाही करावी. तशा सूचना संचालकांनी
पृष्ठ ४ पैकी २
# Page 3
शासन निर्णय क्रमांक: सैकवि-२०१८/(प्र.क्र.४२५)/२०१८/२८
संबंधीत सर्व अधिकाऱ्यांना द्याव्यात. वरीलप्रमाणे ८ दिवसात कार्यवाही न झाल्यास ती का
करण्यात आली नाही याचे लेखी अंतरीम उत्तर सर्व संबंधीत अर्जदारास ८ दिवसाच्या आत
पाठविण्याचे सैनिक कल्याण विभागावर बंधनकारक राहील. कोणतेही प्रकरण वरील
कालावधीमध्ये प्रलंबित राहणार नाही याची दक्षता सैनिक कल्याण विभागाने व जिल्हा सैनिक
कल्याण अधिकारी कार्यालयाने घ्यावी व वरील प्रमाणे कार्यवाही न केल्यास संबंधीत
अधिकाऱ्यावर प्रशासकीय कार्यवाही करावी.
३. "निवृत्तीवेतन व आर्थिक मदत कक्ष" प्रामुख्याने निवृत्तीवेतनाची व केंद्रीय सैनिक
बोर्डच्या आर्थिक मदतीशी निगडीत काम पाहील. या व्यतिरिक्त सेवारत तथा माजी सैनिक,
विधवा व अवलंबितांकडून दूरध्वनी, ईमेल किंवा टपालाद्वारे प्राप्त शंकांचे तात्काळ निरसन
करण्याच्या उद्देशाने सदर कक्ष सूचना व संपर्क केंद्राची भूमिका निभावेल.
# Page 4