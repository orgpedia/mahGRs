# Page 1
अधिसंख्य पदावर वर्ग केलेल्या अधिकारी / कर्मचाऱ्यांची माहिती संकेतस्थळावर उपलब्ध करुन देणेबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक: बीसीसी ११२२/प्र.क्र.३७ (ए)/१६-ब
हुतात्मा राजगुरु चौक, मादाम कामा मार्ग,
मंत्रालय, मुंबई - ४०० ०३२.
दिनांक : २८ मार्च, २०२२.
परिपत्रक
मा.सर्वोच्च न्यायालयाने सिव्हिल अपिल क्र.८९२८/२०१५ (चेअरमन अॅन्ड मॅनेजिंग डायरेक्टर, एफसीआय आणि इतर विरुद्ध जगदिश बालाराम बहिरा व इतर) व इतर याचिका यामध्ये दि.६.७.२०१७ रोजी अनुसूचित जाती, अनुसूचित जमाती अथवा इतर मागासवर्ग या जातींना असलेल्या आरक्षणाच्या आधारे शासकीय सेवेत दाखल झालेल्या व त्यानंतर जातीचे दावे अवैध ठरलेल्या व्यक्तींना शासकीय सेवेत संरक्षण देय ठरत नाही, अशा व्यक्तींना शासकीय सेवेत दिलेले संरक्षण घटनेतील तरतूदींशी विसंगत ठरते, असा निर्णय दिलेला आहे.
सदर निर्णयाची अंमलबजावणी करण्यासाठी अनुसूचित जमातीच्या आरक्षित पदावर नियुक्त झालेल्या व जात प्रमाणपत्र अवैध ठरलेल्या कर्मचाऱ्यांना तात्पुरत्या स्वरुपात ११ महिन्याच्या कालावधी अथवा त्यांचा सेवा निवृत्तीचा दिनांक याआधी जे घडेल तोपर्यंत अधिसंख्य पदावर वर्ग करण्याचे आदेश दि.२१.१२.२०१९ च्या शासन निर्णयान्वये दिलेले आहेत. सदर अधिसंख्य पदांना दि.२७.११.२०२० व २८.१०.२०२१ च्या शासन निर्णयान्वये मुदतवाढ देण्यात आलेली आहे.
२. श्री. हेमंत गाजरे, नागपूर यांनी माहितीचा अधिकार अधिनियम, २००५ मधील कलम १८(१) अन्वये राज्य माहिती आयोग, महाराष्ट्र राज्य खंडपीठ नागपूर येथे मा.सर्वोच्च न्यायालयाच्या दि.६.७.२०१७ च्या आदेशासंदर्भात तक्रार क्र.८८७/२०१८ दाखल केली होती.
दि.१६.११.२०२१ रोजी सदर तक्रारीच्या सुनावणीच्या वेळी राज्य माहिती आयुक्त, खंडपीठ नागपूर यांनी आदेश दिले आहेत की, मा. सर्वोच्च न्यायालयाच्या निर्णयाच्या अनुषंगाने राज्य सरकारमधील सर्व विभागाने अशा स्वरुपाची माहिती संकलित करुन माहितीचा अधिकार अधिनियम, २००५ मधील कलम ४(१) अन्वये आपल्या संकेतस्थळावर टाकणे अपेक्षित आहे.
राज्य माहिती आयुक्त, खंडपीठ नागपूर यांचे हे आदेश विचारात घेता सर्व प्रशासकीय विभागांना सूचित करण्यात येते की, या विभागाच्या दि.२१.१२.२०१९ च्या शासन निर्णयानुसार अधिसंख्य पदावर वर्ग केलेल्या अधिकारी/ कर्मचाऱ्यांची माहिती, माहितीचा अधिकार अधिनियम, २००५ मधील कलम ४(१) नुसार आपल्या संकेतस्थळावर तात्काळ उपलब्ध करुन द्यावी.
२. सदर परिपत्रक राज्यातील सर्व शासकीय, निम शासकीय कार्यालये, सेवा मंडळे, महानगरपालिका, नगरपालिका, स्थानिक स्वराज्य संस्था, जिल्हा परिषदा, महामंडळे, शासकीय अनुदान प्राप्त शैक्षणिक संस्था, विद्यापीठे, सहकारी संस्था, शासकीय उपक्रम व शासनाच्या अधिपत्याखालील किंवा शासनाने अनुदान दिलेली मंडळे यांना लागू राहील.
# Page 2
शासन परिपत्रक क्रमांक: बीसीसी ११२२/प्र.क्र.३७ (ए)/१६-ब
# Page 3