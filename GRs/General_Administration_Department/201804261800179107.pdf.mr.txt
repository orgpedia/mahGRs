# Page 1
अल्पसंख्यांक अधिकारी / कर्मचाऱ्यांचे प्रश्न सोडविण्यासाठी त्रैमासिक / सहामाही बैठका घेणेबाबत.
महाराष्ट्र शासन
सामान्य प्रशासन विभाग
शासन परिपत्रक क्रमांक : बीसीसी २०१८/प्र.क्र.४३/१६-ब (सी)
मंत्रालय, मुंबई-४०० ०३२
दिनांक : २६ एप्रिल, २०१८
प्रस्तावना :
महाराष्ट्र राज्य अल्पसंख्यांक अधिकारी-कर्मचारी असोसिएशन यांच्याकडून अल्पसंख्यांक समाजातील (उदा. मुस्लीम, ख्रिश्चन, बौध्द, पारसी, जैन व शीख, इ.) अधिकारी / कर्मचाऱ्यांच्या अडी-अडचणी / प्रश्नांबाबत वेळोवेळी निवेदन दिले आहे. ज्याप्रमाणे मागासवर्गीय अधिकारी / कर्मचारी संघटनाच्या मागणीनुसार सामान्य प्रशासन विभागाच्या दि.०३.०५.२०११ व दि.०३ मार्च, २०१८ मधील शासन परिपत्रकानुसार मागासवर्गीय अधिकारी / कर्मचाऱ्यांच्या प्रश्नांबाबत व मागण्यांबाबत दर सहा महिन्यांनी किंवा तीन महिन्यातून एकदा बैठक घेण्याबाबत सूचना दिलेल्या आहेत. त्याच धर्तीवर महाराष्ट्र राज्य अल्पसंख्यांक अधिकारी कर्मचारी असोसिएशन यांना सुध्दा महाराष्ट्र राज्यातील अल्पसंख्यांक अधिकारी-कर्मचारी यांचे प्रश्नांबाबत व अडीअडचणीबाबत चर्चा करण्यासाठी सर्व कार्यालयांना सूचना करण्याकरीता विनंती केली आहे. त्यानुसार खालीलप्रमाणे निर्देश देण्यात येत आहेत.
परिपत्रक :
अल्पसंख्यांक अधिकारी / कर्मचारी यांच्या सेवाशर्ती, सेवाभरती, पदोन्नत्या, बदल्या, गोपनीय अहवाल यासारख्या संवेदनशील बाबींवर अभ्यासपूर्वक व गांभीर्याने निर्णय घेण्याच्या दृष्टीने अशा अधिकारी / कर्मचाऱ्यांच्या हितासाठी कार्य करणाऱ्या नोंदणीकृत असलेल्या महाराष्ट्र राज्य अल्पसंख्यांक अधिकारी कर्मचारी असोसिएशनच्या प्रतिनिधींशी वेळोवेळी संवाद साधून त्यांचे प्रश्न सोडविण्याच्या दृष्टीने, प्रशासकीय विभाग प्रमुखांनी दर सहा महिन्यातून किमान एकदा, कार्यालय प्रमुख / विभाग प्रमुख यांनी तीन महिन्यातून किमान एकदा किंवा आवश्यकता असेल तर त्यावेळी संघटनांच्या प्रतिनिधींशी चर्चा करुन निर्णय घ्यावा. तसेच, यापुढे अल्पसंख्यांक अधिकारी / कर्मचाऱ्यांच्या प्रश्नांबाबत चर्चा करुन, त्यांचे प्रश्न स्थानिक पातळीवरच निकाली निघतील असे पहावे.
वरीलप्रमाणे केलेल्या कार्यवाहीचा अहवाल संबंधित मंत्रालयीन प्रशासकीय विभाग प्रमुखांना सादर करावा. या सर्व कार्यवाहीचा आढावा वर्षातून एकदा प्रधान सचिव (सेवा), सामान्य प्रशासन विभाग यांचेमार्फत घेतला जाईल.
# Page 2
शासन परिपत्रक क्रमांकः बीसीसी २०१८/प्र.क्र.४३/१६-ब (सी)