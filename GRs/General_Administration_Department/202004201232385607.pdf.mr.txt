# Page 1
महाराष्ट्र राज्यातील कोरोना विषाणू प्रसारावरील प्रतिबंधात्मक उपाय म्हणून लागू करण्यात आलेल्या लॉकडाऊनच्या कालावधीतील शासकीय कार्यालयातील उपस्थितीबाबत.
महाराष्ट्र शासन
सामान्य प्रशासन विभाग
शासन निर्णय क्रमांक : समय २०२०/प्र.क्र.३५/१८(र.वका.)
मादाम कामा रोड, हुतात्मा राजगुरु चौक,
मंत्रालय (विस्तार), मुंबई ४०००३२
दिनांक : १८ एप्रिल, २०२०
वाचा:- : १. शासन अधिसूचना, सार्वजनिक आरोग्य विभाग, क्रमांक : करोना-२०२० / प्र. क्र.५८ / आरोग्य-५, दिनांक १४ मार्च, २०२०, २. शासन निर्णय, सामान्य प्रशासन विभाग, क्रमांक : समय-२०२० / प्र. क्र. ३५ /१८ (र.वका.), दिनांक १८ मार्च, २०२०, ३. शासन निर्णय, सामान्य प्रशासन विभाग, क्रमांक : समय-२०२० / प्र. क्र. ३५ /१८ (र.वका.), दिनांक २० मार्च, २०२०, ४.शासन निर्णय, सामान्य प्रशासन विभाग, क्रमांक : समय-२०२० / प्र. क्र. ३५ /१८(र.वका.), दिनांक २३ मार्च, २०२०, ५. शासन परिपत्रक, सामान्य प्रशासन विभाग, क्रमांक : समय-२०२० / प्र. क्र. ३५/१८(र.वका.), दिनांक ६ एप्रिल, २०२०, ६. शासन अधिसूचना, आपत्ती व्यवस्थापन व मदत व पुनवर्सन, क्रमांक :डीएमयू २०२०/सीआर ९२/डीआयएसएम-१, दिनांक १३ एप्रिल, २०२०, ७. केंद्रशासनाच्या गृह मंत्रालयाची अधिसूचना क्र. ४०-३ / २०२० - डीएम आय (ए) दि. १५ एप्रिल, २०२० ८. शासन अधिसूचना, आपत्ती व्यवस्थापन व मदत व पुनवर्सन, क्रमांक :डीएमयू २०२०/सीआर ९२/डीआयएसएम-१, दिनांक १५ एप्रिल, २०२०.
९. शासन अधिसूचना, आपत्ती व्यवस्थापन व मदत व पुनवर्सन, क्रमांक :डीएमयू २०२०/सीआर ९२/डीआयएसएम-१, दिनांक १७ एप्रिल, २०२०.
शासन निर्णय: कोरोना विषाणूंचा (COVID-१९) प्रसार राज्यातील कार्यालयांमध्ये होऊ नये, तसेच राज्यातील अधिकारी/कर्मचारी यांना त्यांचा संसर्ग होऊ नये म्हणून विविध प्रतिबंधात्मक उपाययोजना राबविण्याच्या दृष्टीने या विभागाच्या संदर्भाधीन २ ते ५ येथील शासन आदेशान्वये विविध सूचना निर्गमित करण्यात आलेल्या आहेत.
तसेच आता उक्त क्रमांक ८ येथील अधिसूचनेन्वये सर्व राज्यातील लॉकडाऊनचा कालावधी दि. ३ मे, २०२० पर्यंत वाढविण्यात आलेला आहे.
# Page 2
शासन निर्णय क्रमांक: समय २०२०/प्र.क्र.३५/१८(र.वका.)
२. उक्त संदर्भ क्र. ४ येथील दि. २३ मार्च, २०२० च्या शासन निर्णयान्वये शासकीय कार्यालयातील अधिकारी / कर्मचारी यांची कार्यालयीन उपस्थिती ५ टक्के इतकी ठेवण्याबाबत सूचना देण्यात आल्या होत्या. आता, उक्त संदर्भ क्र. ८ येथील अधिसूचनेन्वये लॉकडाऊनचा कालावधी दि. ३ मे, २०२० पर्यंत वाढविण्यात आला असल्याची बाब विचारात घेऊन तसेच यासंदर्भात सर्वंकष विचार करुन राज्याच्या शासकीय कार्यालयातील उपस्थितीबाबत शासनाने खालीलप्रमाणे सुधारित निर्णय घेतले आहेत:
अ) संपूर्ण राज्यातील शासकीय कार्यालयांमध्ये अधिकारी व कर्मचारी यांची उपस्थिती १० टक्के इतकी ठेवण्यात यावी. याअनुषंगाने रोटेशन पध्दतीने कार्यालयीन उपस्थिती निश्चित करण्यासाठी प्रत्येक मंत्रालयीन सचिव / संबंधित कार्यालयप्रमुख यांनी आवश्यक ती उपाययोजना करावी.
ब) तथापि मंत्रालयातील सर्व सह / उपसचिवांनी कार्यालयात उपस्थित रहाणे बंधनकारक राहील. यापैकी महिला अधिकाऱ्यांना कार्यालयीन उपस्थितीपासून सूट देण्याचे अधिकार संबंधित मंत्रालयीन सचिवांना/कार्यालयप्रमुखांना राहतील.
क) उपरोक्त “अ” व “ब” येथील उपस्थितीबाबतचे आदेश दि. २० एप्रिल २०२० पासून अंमलात येतील.
ड) उक्त आदेशाचा भंग करणारे अधिकारी / कर्मचारी हे शिस्तभंगविषयक कार्यवाहीस पात्र राहतील.
इ) मंत्रालय उपहारगृह तात्काळ सुरु करण्यासाठी संबंधित कार्यासनाने यासंदर्भात तातडीने उचित कार्यवाही करावी.
फ) लॉकडाऊनच्या कालावधीमध्ये उपनगरीय रेल्वेसेवा पूर्णपणे बंद असल्याने बृहन्मुंबई येथील शासकीय कार्यालयातील तसेच मंत्रालयातील शासकीय अधिकारी / कर्मचारी यांनी त्यांच्या कार्यालयापर्यंतच्या प्रवासासाठी महाराष्ट्र राज्य मार्ग परिवहन महामंडळ (MSRTC) तसेच स्थानिक स्वराज्य संस्थांच्या बससेवेचा (उदा.BEST/NMMT इ.)उपयोग करावा.
तसेच बृहन्मुंबई व्यतिरिक्त अन्य ठिकाणच्या कर्मचाऱ्यांनीही संबंधित प्राधिकरणाच्या उपलब्ध बससेवेचा उपयोग करावा.
ग) करोना विषाणूचा संसर्ग टाळण्यासाठी सोशल डिस्टन्सींग ठेवणे अत्यंत आवश्यक आहे.
तथापि असे निदर्शनास आले आहे की, अत्यावशक सेवेतील कर्मचाऱ्यांसाठी उपलब्ध असलेल्या बसेसची संख्या पुरेशी नसल्याने त्यामध्ये अत्यंत गर्दी होत असल्याने कर्मचाऱ्यांना विषाणूंचा संसर्ग होण्याची शक्यता नाकारता येत नाही. परिणामी अनेक अधिकारी/ कर्मचारी कार्यालयात जाण्यास इच्छूक नसल्याचे दिसते. सबब या बसेसमधील प्रवाशांमध्ये उपलब्ध आसन व्यवस्थेपेक्षा अतिरिक्त प्रवासी घेतले जाणार नाहीत, याची संबंधित स्थानिक प्राधिकरण तसेच महाराष्ट्र राज्य मार्ग परिवहन महामंडळ (MSRTC) यांच्या प्रशासनाने उचित दक्षता घ्यावी. तसेच तशा सूचना सर्व संबंधितांना निर्गमित कराव्यात. याकरिता सकाळी ७ ते ११ या कालावधीत तसेच सायंकाळी ४ ते ७ या
पृष्ठ ४ पैकी २
# Page 3
शासन निर्णय क्रमांक: समय २०२०/प्र.क्र.३५/१८(र.वका.)
कालावधीत पुरेशा संख्येने बसेसच्या सेवा उपलब्ध होतील याकरिता आवश्यक उपाययोजना करण्यात याव्यात.
ह) मंत्रालयातील अधिकारी / कर्मचारी यांची असलेली मोठी संख्या तसेच त्यांना दूरच्या ठिकाणावरुन करावा लागणारा प्रवास तसेच मुंबई उपनगरीय रेल्वे सेवेवरील त्यांची अवलंबितता या सर्व बाबी विचारात घेता महाराष्ट्र राज्य मार्ग परिवहन महामंडळास (MSRTC) याद्वारे आदेशित करण्यात येते की, त्यांनी सकाळी ७ ते ११ यावेळेमध्ये पश्चिम रेल्वे, मध्य रेल्वे, हार्बर या रेल्वेस्थानकांजवळून मंत्रालयापर्यंत (मधल्या विविध टप्पा / रेल्वे स्थानकावरील कर्मचाऱ्यांनाही घेऊन) त्याचप्रमाणे सायंकाळी ४ ते ७ यावेळेत मंत्रालयापासून उक्त स्थानकापर्यंत जाण्यासाठी विशेष व पुरेशा संख्येने बसेसच्या सेवा सुरु कराव्या. बसमधील गर्दी टाळण्याकरिता दोन बसेसमधील कालावधी जास्त असणार नाही याची दक्षता घ्यावी.
बृहन्मुंबई क्षेत्राकरिता BEST यांनी वरीलप्रमाणे विशेष बससेवा मंत्रालयीन अधिकारी / कर्मचारी यांच्यासाठी सुरु कराव्यात.
य) सदरच्या सूचना पुढील आदेशापर्यन्त लागू राहतील.
# Page 4