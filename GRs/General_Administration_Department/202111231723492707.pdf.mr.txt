# Page 1
राज्य सरकारी गट ड (चतुर्थश्रेणी) कर्मचारी मध्यवर्ती महासंघ, महाराष्ट्र यांनी दिनांक २५ नोव्हेंबर, २०२१ रोजी मंत्रालयावर आयोजित करण्यात आलेल्या मोर्चासंदर्भात करावयाची कार्यवाही....
महाराष्ट्र शासन
सामान्य प्रशासन विभाग
शासन परिपत्रक क्रमांक: संघटना १५२१/प्र.क्र.१५९/१६-अ
हुतात्मा राजगुरु चौक, मादाम कामा रोड,
मंत्रालय, मुंबई - ४०० ०३२.
दिनांक :- २३ नोव्हेंबर, २०२१
परिपत्रक
राज्य सरकारी गट ड (चतुर्थश्रेणी) कर्मचारी मध्यवर्ती महासंघ, महाराष्ट्र यांनी राज्य सरकारी कर्मचाऱ्यांच्या विविध प्रलंबित मागण्यांसंदर्भात दिनांक २५ नोव्हेंबर, २०२१ रोजी मंत्रालय, मुंबई येथे मोर्चा नेणार असल्याची नोटीस शासनास दिली आहे.
२. महाराष्ट्र नागरी सेवा (वर्तणूक) नियम १९७९ मधील नियम क्रमांक ६ नुसार शासकीय कर्मचाऱ्याने कोणत्याही संप/निर्दशनामध्ये सहभागी होऊ नये असे स्पष्ट केले आहे. महाराष्ट्र नागरी सेवा (वर्तणूक) नियम, १९७९ मधील नियम क्रमांक २९ अन्वये राज्य सरकारी गट ड (चतुर्थश्रेणी) कर्मचारी मध्यवर्ती महासंघ, महाराष्ट्र यांना मान्यता देण्यात आली आहे. राज्यभरातील बऱ्याच स्थानिक चतुर्थश्रेणी कर्मचारी संघटना या महासंघाशी संलग्न आहे. तसेच सदर आंदोलनास राज्य सरकारी कर्मचारी मध्यवर्ती संघटना, महाराष्ट्र यांनी पांठीबा दर्शविला आहे. त्यामुळे सदर राज्यव्यापी मोर्चामध्ये राज्यातील सर्व राज्य शासकीय कार्यालयातील गट ब, गट क व गट ड कर्मचारी सामील होण्याची शक्यता नाकारता येत नाही.
३. राज्य सरकारी गट ड (चतुर्थश्रेणी) कर्मचारी मध्यवर्ती महासंघ, महाराष्ट्र यांच्या दिनांक २५ नोव्हेंबर, २०२१ रोजीच्या मोर्चाचे दिवशी, शासकीय/निमशासकीय कामकाज सुरळीतरित्या पार पाडण्याच्या दृष्टीने सर्व मंत्रालयीन विभाग / तसेच त्यांच्या अधिपत्याखालील क्षेत्रिय कार्यालयांना पुढे दर्शविल्याप्रमाणे उपाययोजना करण्याच्या सूचना देण्यात येत आहेत अ) शासकीय-निमशासकीय अधिकारी/कर्मचाऱ्यांनी कार्यालयीन वेळेत मोर्चा मध्ये भाग घेणे गैरवर्तणूकीची बाब समजण्यात येईल व अशा कर्मचाऱ्यांच्या विरुध्द शिस्तभंगाची कारवाई करण्यात येईल, अशा प्रकारचे आदेश विनाविलंब निर्गमित करण्यात यावेत व ते सर्व अधिकारी / कर्मचारी यांच्या व्यक्तीश: निदर्शनास आणावेत. तसेच त्या आदेशाची प्रत शासनाच्या प्रत्येक विभाग/कार्यालय यांच्या सूचना फलकावर लावण्यात यावी.
ब) अधिकारी/कर्मचाऱ्यांनी कार्यालयीन वेळेत मोर्चामध्ये भाग न घेण्याविषयी त्यांचे मन वळविण्याचा प्रयत्न करावा. तसेच कार्यालयीन कामकाजाच्या वेळेत मोर्चा, निदर्शने, आंदोलने करण्यास प्रतिबंध राहील.
# Page 2
शासन परिपत्रक क्रमांकः संघटना १५२१/प्र.क्र.१५९/१६-अ
४. सर्व मंत्रालयीन विभागांनी त्यांच्या अधिपत्याखालील कार्यालयांमध्ये मोर्चा कालावधीत कार्यालयीन कामकाज व इतर सेवा सुरळीतपणे सुरु राहतील याबाबत उपाययोजना कराव्यात.