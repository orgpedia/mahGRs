# Page 1
शासकीय कार्यक्रमाच्या बैठकीच्या वेळेस केंद्रिय अग्रक्रम सूचीचे पालन काटेकोरपणे पालन करणेबाबत.
महाराष्ट्र शासन
सामान्य प्रशासन विभाग
क्र. संकीर्ण-२०२१/प्र.क्र.११०/३०
राजशिष्टाचार शाखा, ३ रा मजला,
मंत्रालय, मुंबई-४०० ०३२.
दिनांक :- १७ नोव्हेंबर, २०२१.
संदर्भ:- १) सामान्य प्रशासन विभाग शासन परिपत्रक क्रमांक डब्ल्युआरपी- १०९८/४१४/३०, दिनांक १४ जून, १९९९.
२) सामान्य प्रशासन विभाग शासन परिपत्रक क्रमांक डब्ल्युआरपी-१००१/१०४६/३०, दिनांक ३ ऑगस्ट, २००१.
३) सामान्य प्रशासन विभाग शासन परिपत्रक क्रमांक डब्ल्युआरपी-१००८/प्र.क्र.३४/०८/३०, दिनांक १८ सप्टेंबर, २००८.
४) सामान्य प्रशासन विभाग शासन परिपत्रक क्रमांक विमंस-२०१३/प्र.क्र.६७/१८ (र. व का.), दिनांक २७ जुलै, २०१५.
परिपत्रक
या विभागाच्या संदर्भांकित क्र.१,२,३ व ४ (र. व का.) शासन परिपत्रकान्वये शासकीय कार्यक्रम समारंभ प्रसंगी, संबंधित जिल्ह्याच्या पालक मंत्र्यांनाही सदर कार्यक्रमास आमंत्रित करावे, तसेच तत्संबंधीच्या निमंत्रण पत्रिकेवर पालक मंत्र्यांचे नांव योग्यप्रकारे छापण्यात यावे व समारंभाच्या वेळी त्यांना आदराचे स्थान देऊन त्यांची व्यासपीठावरील बैठक व्यवस्था राजशिष्टाचारानुसार करण्यात यावी, अशा सूचना निर्गमित करण्यात आल्या आहेत. त्याचप्रमाणे ज्या जिल्ह्यात शासकीय कार्यक्रम असेल, त्या जिल्ह्यातील सर्व केंद्रिय मंत्री (मंत्री/राज्यमंत्री / उपमंत्री, राज्यातील त्या जिल्ह्यातील सर्व मंत्री (मंत्री / राज्यमंत्री/उपमंत्री) यांनाही योग्य ती पूर्वसूचना देवून आमंत्रित करण्यात यावे. याबाबतच्या देखिल वेळोवेळी सूचना उपरोक्त परिपत्रकान्वये निर्गमित करण्यात आल्या आहेत.
जिल्हा स्तरावर विविध शासकीय कार्यक्रम आयोजित केले जातात. या कार्यक्रमासाठी प्रचलित शासन आदेशानुसार संबंधित लोकप्रतिनिधींना आमंत्रित करणे आवश्यक असते. तसेच, संबंधित सन्माननीय लोकप्रतिनिधींची निमंत्रण पत्रिकेवरील नावे व बैठक व्यवस्था केंद्र शासनाने विहित केलेल्या अग्रक्रम सूचीनुसार (Table of Precedence) करणे आवश्यक आहे. परंतु सदर सूचनांचे काटेकोरपणे पालन होत नसल्याबाबत काही घटना शासनाच्या निदर्शनास आल्या आहेत.
शासनाने या बाबीची गंभीर दखल घेतली असून या परिपत्रकाद्वारे सर्वांना कळविण्यात येते की, जिल्ह्यात शासकीय कार्यक्रम आयोजित करतांना प्रचलित सूचनांचे काटेकोरपणे पालन करण्याबाबत सर्व शासकीय विभागांनी दक्षता घ्यावी. या संदर्भात विभागीय आयुक्त जिल्हाधिकारी यांनी स्वत: लक्ष घालून निमंत्रणपत्रिका, बैठक व्यवस्था तसेच या संदर्भातील अन्य बाबी या राजशिष्टाचारानुसार पार पाडण्याबाबत आवश्यक त्या सूचना त्यांच्या अधिनस्त कार्यालये/अधिकारी यांना देण्यात याव्यात.