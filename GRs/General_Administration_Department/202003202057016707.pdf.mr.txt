# Page 1
कोरोना विषाणू प्रसारावरील प्रतिबंधात्मक उपाय म्हणून मुंबई महानगर प्रादेशिक विकास क्षेत्र, पुणे, पिंपरी चिंचवड आणि नागपुर शहर येथील शासकीय कार्यालयांतील उपस्थिती व खाजगी आस्थापना चालू ठेवण्यावर मर्यादित कालावधीसाठी निर्बंध आणणेबाबत.
महाराष्ट्र शासन
सामान्य प्रशासन विभाग
शासन निर्णय क्रमांकः समय- २०२० / प्र. क्र.३५/१८ (र. व का.)
मंत्रालय, मादाम कामा मार्ग, हुतात्मा राजगुरु चौक,
मुंबई - ४०० ०३२.
दिनांक : २० मार्च, २०२०.
वाचा : १. शासन अधिसूचना, सार्वजनिक आरोग्य विभाग, क्रमांक : करोना-२०२० / प्र. क्र.५८ / आरोग्य-५, दिनांक १४ मार्च, २०२०.
२. शासन निर्णय, सामान्य प्रशासन विभाग, क्रमांक : समय-२०२० / प्र. क्र. ३५ / १८ (र.व का.), दिनांक १८ मार्च, २०२०.
शासन निर्णय : कोरोना विषाणूंचा (COVID-19) प्रसार राज्यातील कार्यालयांमध्ये होऊ नये तसेच राज्यातील अधिकारी / कर्मचारी यांना त्यांचा संसर्ग होऊ नये, यासाठी प्रतिबंधात्मक उपाय म्हणून सार्वजनिक वाहतूक व्यवस्थेमधील गर्दी कमी करण्याच्यादृष्टीने या विभागाच्या दिनांक १८ मार्च, २०२० च्या शासन निर्णयातील परिच्छेद क्रमांक २-अ अन्वये कार्यालयातील एकूण अधिकारी / कर्मचारी यांची उपस्थिती ५० टक्के राहील, अशा पद्धतीने उपाययोजना करण्याच्या सूचना देण्यात आल्या होत्या.
२. तथापि असे जरी असले तरी सार्वजनिक वाहतूक व्यवस्थेच्या माध्यमातून कोरोना विषाणूंचा प्रादुर्भाव रोखण्यासाठी अधिक तातडीची उपाययोजना म्हणून शासनाने खालीलप्रमाणे निर्णय घेतले आहेत.
अ) मुंबई महानगर प्रादेशिक विकास क्षेत्र, पुणे, पिंपरी-चिंचवड आणि नागपुर शहर येथील सर्व शासकीय, निमशासकीय आणि महानगरपालिका कार्यालयातील अधिकारी / कर्मचाऱ्यांची दैनंदिन उपस्थिती २५ टक्के ठेवण्यात यावी. यासाठी मंत्रालयीन प्रशासकीय विभागातील सचिव / महापालिका आयुक्त / संबंधित विभाग प्रमुख कार्यालय प्रमुख यांनी याबाबत तातडीने आवश्यक ती उपाययोजना करावी.
ब) तथापि परिच्छेद २-अ येथे नमूद केलेल्या क्षेत्रामधील शासकीय/निमशासकीय / महानगरपालिका कार्यालयांमधील, नागरिकांना अत्यावश्यक सेवा देणाऱ्या सर्व अधिकारी/कर्मचारी यांची उपस्थिती अनिवार्य राहील.
# Page 2
शासन निर्णय क्रमांक: समय २०२० / प्र. क्र. ३५/ कार्यासन १८ (र. व का.)
क) सार्वजनिक आरोग्य विभागाच्या दिनांक १४ मार्च, २०२० च्या शासन अधिसूचनेद्वारे साथरोग प्रतिबंधात्मक अधिनियम, १८९७ हा दिनांक १३ मार्च, २०२० पासून लागू करण्यात आला आहे. सदर अधिनियमातील तरतूदीनुसार मुंबई महानगर प्रादेशिक विकास क्षेत्र, पुणे, पिंपरी-चिंचवड आणि नागपुर शहर मधील सर्व खाजगी आस्थापना दिनांक २१ मार्च, २०२० पासून दिनांक ३१ मार्च, २०२० पर्यंत बंद राहतील. तथापि, नागरिकांना लागणाऱ्या अत्यावश्यक प्रकारच्या सेवा (उ. दा. बँकींग सेवा, औषधे, भाजीपाला, किराणा, दूध इ. अत्यावश्यक बाबींची दुकाने ) चालू राहतील. अत्यावश्यक सेवांबाबत कोणतीही संदिग्धता निर्माण झाल्यास त्याबाबत संबंधित जिल्हाधिकारी उचित निर्णय / स्पष्टीकरण करतील.
३. यासंदर्भातील उक्त परिच्छेद क्र. २ - अ येथे नमूद केलेल्या क्षेत्रातील कार्यालयांसंदर्भात उर्वरित सूचना या विभागाच्या दिनांक १८ मार्च, २०२० च्या शासन निर्णयानुसार कायम राहतील. तसेच, सदरहू क्षेत्रातील कार्यालये वगळता अन्य कार्यालयांना दिनांक १८ मार्च, २०२० च्या शासन निर्णयातील सर्व तरतुदी लागू राहतील.
# Page 3