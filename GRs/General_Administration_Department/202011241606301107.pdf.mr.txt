# Page 1
बाळासाहेब ठाकरे माजी सैनिक सन्मान योजना (माजी सैनिक व सैनिक विधवा / पत्नी यांना मालमत्ता करातून सूट)
महाराष्ट्र शासन
सामान्य प्रशासन विभाग
शासन निर्णय क्र. संकीर्ण-२०२०/ प्र.क्र.१०१/भाग-२/का. २८
मंत्रालय मुंबई ४०० ०३२
दि.२३/११/२०२०
वाचा :- १. ग्राम विकास विभाग, शासन अधिसूचना क्र.व्हीपीएम -२०१५/प्र.क्र.१४०/पंरा-४, दि.३१/१२/२०१५
२. ग्राम विकास विभाग, शासन निर्णय, क्र.व्हीपीएम -२०२०/प्र.क्र.९३/पंरा-४, दि.१८/८/२०२० ३. नगर विकास विभाग, शासन निर्णय, क्र. संकीर्ण-२०१६/प्र.क्र.५९/नवि.२०, दि.५/४/२०१६, दि.७/४/२०१६,दि.९/१/२०१७ व दि.९/९/२०२०
प्रस्तावना :
महाराष्ट्र राज्यात वास्तव्य करणाऱ्या संरक्षण दलाच्या सेवेतील माजी सैनिकानी देशासाठी प्राणाची बाजी लावून देशाचे संरक्षणाचे केलेले कार्य विचारात घेऊन ग्रामविकास विभागाने संदर्भाकीत दि.१८/८/२०२० च्या शासन निर्णयाद्वारे राज्यातील ग्रामीण स्वराज्य संस्थाच्या क्षेत्रात वास्तव्य करणाऱ्या माजी सैनिकांना मालमत्ता करातून सूट देण्याचा निर्णय घेतला आहे. तसेच नगर विकास विभागाने देखील संदर्भाकीत दि.९/९/२०२० च्या शासन निर्णयाद्वारे राज्यातील नागरी स्वराज्य संस्थाच्या कार्यक्षेत्रात वास्तव्य करणाऱ्या सर्व माजी सैनिकांना मालमत्ता करातून सूट देण्याचा निर्णय घेतला आहे.
माजी सैनिकांसाठी राज्याकडून राबविण्यात येणाऱ्या मालमत्ता करातून सूट देण्याच्या योजनांचे एकसुत्रीकरण करण्याची बाब शासनाच्या विचाराधीन होती. त्यानुसार आता शासनाने खालीलप्रमाणे निर्णय घेतला आहे.
शासन निर्णय :
महाराष्ट्र राज्यात अधिवास असणाऱ्या संरक्षण दलातील सर्व माजी सैनिक आणि सैनिक विधवा यांच्या करीता ग्रामविकास विभाग व नगर विकास विभागामार्फत संदर्भाकीत अनुक्रमे दि.१८/८/२०२० व दि.९/९/२०२० च्या आदेशान्वये विहीत करण्यात आलेल्या आदेशाचे एकत्रिकरण करुन मा. बाळासाहेब ठाकरे माजी सैनिक सन्मान योजना (माजी सैनिक व सैनिक विधवा / पत्नी यांना मालमत्ता करातून सूट) विहीत करण्यात येत आहे.
परीणामत: ग्रामविकास विभाग तसेच नगर विकास विभागाचे अनुक्रमे शासन निर्णय दि.१८/८/२०२० व दि. ९/९/२०२० अन्वये निर्गमित केलेले आदेश अधिक्रमित झाले आहेत.
२. सदर योजनेचे लाभार्थी होण्यासाठी खालील अटींची पुर्तता होणे आवश्यक आहे :
अ. या योजनेचे लाभ मिळण्यासाठी सदर माजी सैनिक महाराष्ट्र राज्यात जन्मलेला असावा किंवा महाराष्ट्र राज्याचा किमान १५ वर्षे सलग रहिवासी असावा. त्याकरीता त्याने सक्षम प्राधिकाऱ्याकडून अधिवास प्रमाणपत्र सादर करणे आवश्यक आहे.
# Page 2
शासन निर्णय क्रमांक: संकीर्ण-२०२०/प्र.क्र.१०१/भाग-२/का.२८
ब. अशा करमाफीस पात्र ठरणाऱ्या व्यक्तीने संबंधित जिल्हयाच्या जिल्हा सैनिक कल्याण अधिकाऱ्याकडून प्रमाणपत्र सादर करणे आवश्यक आहे.
क. अशी पात्र व्यक्ती राज्यातील एकाच मालमत्ते करीता करमाफीस पात्र राहील. तसे घोषणापत्र त्यांनी संबंधित जिल्हा सैनिक कल्याण अधिकाऱ्यांना सादर करणे आवश्यक राहील.
ड. या योजनेचे लाभ संबंधित माजी सैनिक व त्यांच्या पत्नी/ विधवा हयात असे पर्यंतच देय राहतील. तसेच अविवाहीत शहीद सैनिकांच्या बाबतीत त्यांचे आईवडील हयात असेपर्यंत हे लाभ देय राहतील.
इ. या प्रयोजनासाठी “ माजी सैनिक “ याचा अर्थ हा माजी सैनिक (केंद्रीय नागरी सेवा व पदांवर पुर्ननियुक्ती) सुधारणा नियम, २०१२ मध्ये विहीत केल्याप्रमाणे राहील.
३. या योजनेची अंमलबजावणी व त्यासाठी आवश्यक निधीची तरतूद प्रकरणपरत्वे नागरी स्थानिक स्वराज्य संस्थांच्या कार्यक्षेत्रातील मालमत्ता करीता नगर विकास विभाग व ग्रामीण स्वराज्य संस्थांच्या कार्यक्षेत्रातील
मालमत्ता करीता ग्रामविकास विभागाच्या मार्फत करण्यात येईल. नागरी स्वराज्य संस्थेच्या क्षेत्रात या योजनेचे
लाभ देण्यासाठी आवश्यकतेनुसार संबंधित अधिनियम / नियम या मध्ये आवश्यक सुधारणा करण्याची कार्यवाही नगर विकास विभागामार्फत करण्यात यावी. तसेच ग्रामीण स्थानिक स्वराज्य संस्थेच्या क्षेत्रात या योजनेचे लाभ
देण्यासाठी आवश्यकतेनुसार संबंधित अधिनियम / नियम या मध्ये आवश्यक सुधारणा करण्याची कार्यवाही ग्राम विकास विभागामार्फत करण्यात यावी.