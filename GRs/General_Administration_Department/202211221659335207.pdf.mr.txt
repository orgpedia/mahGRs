# Page 1
राज्य शासन स्वातंत्र्य सैनिक निवृत्तिवेतनधारक स्वातंत्र्य सैनिक/ त्यांचे जोडीदार यांच्या स्वातंत्र्य सैनिक निवृत्तिवेतनात वाढ करणेबाबत
महाराष्ट्र शासन
सामान्य प्रशासन विभाग
शासन निर्णय क्रमांक: संकीर्ण-१९२१/प्र.क्र.१५५/२०२१/स्वासैक-१
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२.
दिनांक: २२ नोव्हेंबर, २०२२.
वाचा: १) सामान्य प्रशासन विभाग, शासन निर्णय क्रमांक निवृवे -२०१२/प्र.क्र.११९/२०१२/ स्वासैक-१, दिनांक ०३.०९.२०१४.
२) सामान्य प्रशासन विभाग, शासन निर्णय क्रमांक संकिर्ण-२००५/प्र.क्र.१४१/२००५ (२०१७) / स्वासैक-१, दिनांक १३.०३.२०१९.
प्रस्तावना:
राज्य शासनामार्फत स्वातंत्र्य सैनिक/त्यांचे जोडीदार यांना शासन निर्णय दिनांक ३ सप्टेंबर, २०१४ अन्वये सध्या दरमहा रु.१०,०००/- इतके स्वातंत्र्यसैनिक निवृत्तिवेतन अनुज्ञेय करण्यात आले आहे. स्वातंत्र्य सैनिक निवृत्तिवेतनाच्या रकमेत वाढ करणेबाबत विविध स्वातंत्र्य सैनिक संघटना व लोकप्रतिनिधी यांचेकडून होणारी मागणी विचारात घेऊन निवृत्तिवेतनात वाढ करण्याचा प्रस्ताव मा.मंत्रिमंडळाच्या मान्यतेसाठी सादर करण्यात आला. मा. मंत्रिमंडळाने दिनांक १७ नोव्हेंबर, २०२२ रोजी झालेल्या बैठकीमध्ये सदर प्रस्तावास दिलेल्या मंजुरीच्या अनुषंगाने शासन निर्णय निर्गमित करण्याची बाब शासनाच्या विचाराधीन होती.
शासन निर्णय:
राज्य शासनामार्फत स्वातंत्र्य सैनिक/ त्यांचे जोडीदार यांना सध्या देण्यात येत असलेल्या
दरमहा रु.१०,०००/- इतक्या स्वातंत्र्य सैनिक निवृत्तिवेतनामध्ये रु.१०,०००/- ची वाढ करुन त्यांना दरमहा रु.२०,०००/- (रुपये वीस हजार फक्त) इतके निवृत्तिवेतन देण्यास या शासन निर्णयाव्दारे मान्यता देण्यात येत आहे. ही वाढ दि.१ नोव्हेंबर, २०२२ पासून लागू राहील.
२. तसेच, याचिकाकर्ते सर्वश्री. गणपतराव छोटूजी गभणे व इतर १३ विरुद्ध महाराष्ट्र शासन (रिट याचिका क्रमांक १८६८/२००५) प्रकरणी मा. उच्च न्यायालय, मुंबई खंडपीठ यांनी दिनांक १४.६.२०१७ रोजी दिलेला न्याय निर्णय हा संदर्भ क्र. २ येथील दिनांक १३.३.२०१९ रोजीच्या शासन निर्णयान्वये सर्वच समान प्रकरणी लागू करण्यात आला असून, त्यानुसार राज्यातील केंद्र शासन स्वातंत्र्य सैनिकांना राज्य शासनाच्या दराप्रमाणे निवृत्तिवेतन देय केले आहे. यास्तव राज्यातील केंद्र शासन स्वातंत्र्य सैनिकांना वरीलप्रमाणे वाढीव निवृत्तिवेतन अनुज्ञेय राहील.
# Page 2
शासन निर्णय क्रमांकः संकीर्ण-१९२१/प्र.क्र.१५५/२०२१/स्वासैक-१
३. यासाठी होणारा खर्च “मागणी क्रमांक ए-५, २२३५- सामाजिक सुरक्षा व कल्याण, ६०, इतर सामाजिक सुरक्षा व व कल्याण कार्यक्रम, १०२, सामाजिक सुरक्षा योजनेखालील निवृत्तिवेतन, (००) (०१) स्वातंत्र्य सैनिक व त्यांच्यावर अवलंबून असलेल्या व्यक्ती इत्यादींना निवृत्तिवेतन (२२३५ ००१५) (अनिवार्य), ०४ निवृत्तिवेतनविषयक खर्च” या लेखाशीर्षाखालील मंजूर निधीतून भागविण्यात यावा.
४. हा शासन निर्णय दिनांक १७.११.२०२२ रोजी मा.मंत्रिमंडळ बैठकीत झालेल्या निर्णयानुसार आणि वित्त विभागाच्या अनौपचारिक संदर्भ क्र. ४९४/व्यय-४ दिनांक ३.११.२०२२ अन्वये दिलेल्या सहमतीने निर्गमित करण्यात येत आहे.