# Page 1
अनिवार्य संगणक अर्हता प्रमाणपत्र सादर करण्याची अंतिम मुदतवाढ ठरविणेबाबत व शासकीय अधिकारी / कर्मचारी यांना अतिप्रदान करण्यात आलेल्या रकमेच्या वसूलीबाबत.
महाराष्ट्र शासन
सामान्य प्रशासन विभाग (माहिती तंत्रज्ञान),
शासन निर्णय क्रमांक - मातंसं २०१८/प्र.क्र.५३/से-५/३९,
हुतात्मा राजगुरु चौक, मादाम कामा मार्ग, मंत्रालय, मुंबई, ४०० ०३२
दिनांक - २६ नोव्हेंबर, २०२०.
संदर्भ - १. शासन अधिसुचना, सामान्य प्रशासन विभाग, क्रमांक सेप्रनि-१०९८/प्र.क्र.७/९८/१२, दि. २५ जानेवारी, १९९९, २. सामान्य प्रशासन विभाग, शासन निर्णय क्रमांक - प्रशिक्षण-२०००/प्र.क्र.५/२००१/३९, दि. २० जुलै, २००२, ३. सामान्य प्रशासन विभाग, शासन निर्णय क्र.मातंसं/नस्ती ०४/२२४/३९, दि.०५ मे, २००७, ४. सामान्य प्रशासन विभाग (माहिती तंत्रज्ञान), पत्र क्रमांक-मातंसं २०१८/प्र.क्र.५३/से-५/३९, दि. २० नोव्हेंबर, २०१८.
प्रस्तावना -
१) संदर्भ क्र.१ येथील शासन अधिसुचनेनुसार राज्य शासकीय सेवेतील गट-अ, गट-ब व गट-क मधील अधिकारी/कर्मचाऱ्यांना संगणक अर्हता प्रमाणपत्र सादर करणे बंधनकारक करण्यात आले आहे.
२) संदर्भ क्र.३ नुसार संगणक अर्हता प्रमाणपत्र सादर करण्याची अंतिम मुदतवाढ ३१ डिसेंबर, २००७ पर्यंत करण्यात आली होती. सदर मुदतीला मुदतवाढ देण्याबाबत शासनाकडे प्रस्ताव प्राप्त झाले होते.
३) संदर्भ क्र.२ येथील शासन निर्णयान्वये ज्या अधिकारी/कर्मचारी यांनी विहित मुदतीत संगणक अर्हता प्रमाणपत्र सादर केले नाही, अशा अधिकारी / कर्मचारी यांची वेतनवाढ रोखण्याचे आदेश निर्गमित करण्यात आले आहेत. तथापि, ज्या अधिकारी/कर्मचाऱ्यांनी विहित मुदतीत संगणक अर्हता प्रमाणपत्र सादर केले नाही, त्यांची वेतनवाढ रोखणे आवश्यक होते, परंतू ती रोखण्यात न आल्यामुळे अतिप्रदान करण्यात आलेल्या वेतनाच्या वसूलीस संदर्भ क्र.४ येथील पत्रान्वये स्थगिती देण्यात आली होती. याबाबत खालील प्रमाणे निर्णय घेण्यात येत आहे.
शासन निर्णय -
अ) राज्य शासकीय सेवेतील गट-अ, गट-ब व गट-क मधील अधिकारी / कर्मचाऱ्यांना संगणक अर्हता प्रमाणपत्र सादर करण्यास संदर्भ क्र.३ येथील शासन निर्णयान्वये
# Page 2
शासन निर्णय क्रमांकः मातंसं २०१८/प्र.क्र.५३/से-५/३९
अंतिमपणे देण्यात आलेली दि. ३१/१२/२००७ पर्यंतची मुदतवाढ हीच अंतिम मुदतवाढ समजण्यात यावी.
ब) ज्या राज्य शासकीय सेवेतील गट-अ, गट-ब व गट-क मधील सेवानिवृत्त / कार्यरत अधिकारी/कर्मचारी यांनी संगणक अर्हता प्रमाणपत्र विहित मुदतीत सादर केलेले नाही, अशा अधिकारी/कर्मचाऱ्यांची वेतनवाढ रोखणे आवश्यक होते. तथापि त्यांची वेतनवाढ रोखण्यात न आल्यामूळे अतिप्रदान करण्यात आलेल्या वेतनाची वसूली करण्यात यावी. सदर शासन निर्णयान्वये संदर्भ क्र.४ येथील दि. २० नोव्हेंबर, २०१८ रोजीचे पत्र अधिक्रमित करण्यात येत आहे.
# Page 3