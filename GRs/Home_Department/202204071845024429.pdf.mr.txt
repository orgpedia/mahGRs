# Page 1
मद्यविक्री करणा-या आस्थापनांना देवदेवता, राष्ट्रपुरुष / महनीय व्यक्ती आणि गड/किल्ले यांची नावे न देण्याबाबत.
महाराष्ट्र शासन
गृह विभाग
शासन निर्णय क्र. बीपीए १११७/प्र.क्र.२४९ / राउशु-२
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :- ०७.०४.२०२२
प्रस्तावना: राज्यातील अनेक मद्यविक्री आस्थापनांना देवदेवता, राष्ट्रपुरुष आणि गड/किल्ले यांची नावे दिली जातात. महाराष्ट्रातील गड/किल्ले हे राज्याच्या सुवर्ण इतिहासाचे साक्षीदार असून या गड/किल्ल्यांचे पुरेपुर पावित्र्य राखणे गरजेचे आहे. याबाबत मा. लोकप्रतिनिधी तसेच, विविध संघटना यांच्याकडून, मद्यविक्री आस्थापनांना देवदेवता, राष्ट्रपुरुष आणि गड/किल्ले यांची नावे दिल्यामुळे त्यांचा अवमान होत असून, यामुळे धार्मिक / सामाजिक / ऐतिहासिक श्रद्धास्थानांचे / आस्थांचे अवमुल्यन होत असल्याचे शासनाच्या निदर्शनास आणून दिले आहे. तसेच, त्यामुळे जनतेच्या भावना दुखावल्या जाऊन धार्मिक व सामाजिक वातावरण दुषित होत असल्याचे नमुद करून अशा मद्यविक्री आस्थापनांना देवदेवता, राष्ट्रपुरुष आणि गड/किल्ले यांची नावे देण्यास प्रतिबंध करण्याबाबत विनंती करण्यात आली आहे. तसेच, या विषयाबाबत विधीमंडळात उपस्थित झालेल्या चर्चेस उत्तर देताना शासनाने याबाबत कार्यवाही करण्याचे आश्वासन दिले आहे.
त्याअनुषंगाने संबधितांना निदेश देण्याची बाब शासनाच्या विचाराधीन होती.
शासन निर्णय: आपल्या देशात धार्मिक आचरणास मुभा असून विविध जाती धर्माचे आचरण करण्यात येते.
राज्याच्या सुवर्ण इतिहासाचे साक्षीदार असलेल्या गड / किल्ल्यांविषयी तसेच, राष्ट्रपुरुषांविषयी प्रत्येकाच्या मनात आस्था आहे. त्यामुळे, देवदेवता, संत-महात्मे, राष्ट्रपुरुष आणि गड/किल्ल्यांच्या नावाचा वापर मद्यविक्री आस्थापनांना केल्यास अशा देव-देवता, संत महात्मे, राष्ट्रपुरुष / महनीय व्यक्ती आणि गडकिल्ले यांची विटंबना तर होतेच, त्याशिवाय धार्मिक व सामाजिक भावनाही दुखावल्या जातात. परिणामी, राज्यातील सामाजिक वातावरण दुषित होते. राज्यातील गड/किल्ले आणि राष्ट्रपुरुषांचा तसेच, सर्वांच्या धार्मिक श्रद्धांचा आदर करणे, सामाजिक सलोखा कायम राखणे, हे आपले आद्य कर्तव्य आहे. सबब, राज्यामध्ये ज्या आस्थापनेत कोणत्याही प्रकारे मद्यविक्री अथवा मद्यपान सेवा दिली जाते, अशा आस्थापनेस सर्व धर्मियांच्या देवदेवता / धार्मिक श्रद्धास्थानांची नावे देण्यात येऊ नयेत.
# Page 2
शासन निर्णय क्रमांक: बीपीए १११७/प्र.क्र.२४९/राउशु-२
२. देशातील महापुरुष / महनीय व्यक्ती ह्या समाजासाठी आदर्श मार्गदर्शक आहेत. तसेच, गड/किल्ले हे राज्याचे सांस्कृतिक वैभव आहे. त्यामुळे, असे महापुरुष / महनीय व्यक्ती व गड/ किल्ल्यांची नावे मद्यविक्री व मद्यपान सेवा दिल्या जाणा-या आस्थापनांना दिल्यास ती एक प्रकारे अवहेलना व वैभवशाली परंपरेस बाधा आणणारी आहे. सबब, अशा मद्यविक्री आणि मद्यपान सेवा दिल्या जाणा-या आस्थापनांना सोबतच्या परिशिष्ठात नमूद राष्ट्रीय व्यक्तिमत्वे आणि राज्यातील गड/किल्ले यांची नावे देण्यास प्रतिबंध करण्यात येत आहे. राज्यातील गड/किल्ले व राष्ट्रपुरुष/महनीय व्यक्ती यांची नावे, मद्यविक्री व मद्यपान सेवा देणा-या आस्थापनांना न देण्याबाबत महाराष्ट्र दारुबंदी अधिनियम, १९४९ खालील प्रचलीत नियमांमध्ये आवश्यक सुधारणा करण्यासाठी अधिसूचना स्वतंत्रपणे निर्गमित करण्यात येत आहे.
३. सध्या अस्तित्वात असलेल्या आस्थापनांपैकी, ज्या मद्यविक्री/मद्यसेवा देणा-या आस्थापनांना अशी नावे असतील, त्या आस्थापनांच्या अनुज्ञप्तीधारकांना दिनांक ३०.०६.२०२२ पर्यंत नावे बदलण्याची मुभा देण्यात येत आहे. अशा अनुज्ञप्तीधारकांकडून आवेदन प्राप्त झाल्यानंतर अनुज्ञप्तींच्या नावामध्ये बदल करण्याची कार्यवाही मुंबई दारुबंदी (विशेषाधिकार शुल्क) नियम, १९५४ च्या नियम क्र. ८ अन्वये करण्याबाबत संबधित अधिकारी यांनी नोंद घ्यावी.
# Page 3
# Page 4
# Page 5