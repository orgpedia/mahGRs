# Page 1
महाराष्ट्र राज्यातील पोलीस दलातील पोलीस शिपाई ते पोलीस निरीक्षक यांना २० दिवसांच्या नैमित्तिक रजा विशेष बाब म्हणून अनुज्ञेय करण्याबाबत.
महाराष्ट्र शासन
गृह विभाग
शासन निर्णय क्रमांक : एलईव्ही ०९२१/२२८३/प्र.क्र.७५२/पोल- ५ब
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :- ०३ ऑक्टोबर, २०२२.
वाचा :- शासन निर्णय, गृह विभाग क्रमांक एलव्हीई-०२९९/प्र.क्र.१५१/पोल-५ब, दिनांक २३/०३/२०००.
प्रस्तावना :
पाचव्या वेतन आयोगाच्या शिफारशींनुसार राज्यातील शासकीय कर्मचाऱ्यांना एका कॅलेंडर वर्षात १२ ऐवजी ८ नैमित्तिक रजा मंजूर करण्याचा निर्णय शासनाने घेतला व त्यानुषंगाने विशेष बाब म्हणून पोलीस अधिकारी/कर्मचाऱ्यांना एका कॅलेंडर वर्षात १२ दिवस नैमित्तिक रजा शासन निर्णय गृह विभाग, क्रमांक एलव्हीई ०२९९ / प्र.क्र.१५१/पोल-५ब, दिनांक २३.०३.२००० अन्वये अनुज्ञेय करण्यात आल्या आहेत. पोलीस दलातील कामकाजाचा व्याप, प्रतिदिन ०८.३० तासांपेक्षा अधिक वेळ थांबून कर्तव्य पार पाडण्याबाबत जबाबदारी, विविध सण व उत्सवांच्या अनुषंगाने असलेले बंदोबस्त तसेच व्हीआयपी व अन्य बंदोबस्तांमुळे एकूण कर्तव्य कालावधीत अपरिहार्यपणे वाढ होणारा कालावधी इ. बाबी विचारात घेता, पोलीस दलातील अधिकारी/कर्मचारी यांच्या शारीरिक व मानसिक आरोग्यावर व कार्यक्षमतेवर परिणाम होतो. पोलीस दलातील अधिकारी/कर्मचाऱ्यांची कार्यक्षमता, आरोग्य व कौटुंबिक स्वास्थ्य या दृष्टिकोनातून पोलीस शिपाई ते पोलीस निरीक्षक यांच्या नैमित्तिक रजेत वाढ करण्याची बाब शासनाच्या विचाराधीन होती. त्यानुसार मा.मंत्रिमंडळाच्या मान्यतेने पोलीस दलातील अधिकारी/कर्मचा-यांच्या रजेबाबत खालीलप्रमाणे निर्णय घेण्यात आला आहे.
शासन निर्णय : राज्यातील पोलीस दलातील पोलीस शिपाई ते पोलीस निरीक्षक या पदावरील अधिकारी / कर्मचारी यांना सध्या एका कॅलेंडर वर्षात देय असलेल्या १२ दिवसांच्या नैमित्तिक रजांऐवजी जास्तीत जास्त २० (वीस) दिवस नैमित्तिक रजा विशेष बाब म्हणून अनुज्ञेय करण्यात येत आहेत.
# Page 2