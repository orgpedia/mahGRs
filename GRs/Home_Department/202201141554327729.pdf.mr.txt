# Page 1
देशी/विदेशी मद्य निर्मितीसाठी असलेल्या मद्यार्क कोटा आणि अतिरिक्त मद्यार्क कोटा नियतन पद्धतीमध्ये सुलभता आणण्याबाबत....
महाराष्ट्र शासन
गृह विभाग
शासन निर्णय क्र. एमआयएस १२२१/प्र.क्र.२३५ / राउशु-२
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :- १४ जानेवारी, २०२२
संदर्भ : आयुक्त, राउशु यांचे क्रमांक मद्यार्क कोटा नियतन/११२०२१/२१-२२/५-ब, दि. ०९ डिसेंबर, २०२१ चे पत्र.
प्रस्तावना : राज्यातील देशी/विदेशी मद्य उत्पादक घटकांना मद्य निर्मितीसाठी राज्य उत्पादन शुल्क विभागामार्फत मद्यार्क कोटा मंजुर करण्यात येतो. मद्यार्काच्या पुरवठयाअभावी मद्य निर्माणी बंद पडून शासनाच्या महसुलावर अनिष्ट परिणाम होऊ नये यासाठी मद्य उत्पादकांनी गेल्या ५ वर्षात वापरलेला सर्वोच्च कोटा हा त्यांची स्थापित क्षमता गृहित धरुन त्यांना मद्यार्क कोटयाचे नियतन करण्यात येते. त्याचप्रमाणे, घटकाने स्थापित क्षमतेपेक्षा अधिक मद्यार्काची मागणी केली तर अतिरिक्त मद्यार्क हा तदर्थ (Adhoc) मद्यार्क कोटा शासनाच्या पूर्वमान्यतेने संबंधीत घटकास मंजूर करण्यात येतो. अशा प्रकारे अतिरिक्त मद्यार्क कोटा मंजुर करण्यासाठी शासन मान्यता घेण्याच्या प्रक्रियेत होणारा वेळेचा अपव्यय व महसुलाचे नुकसान टाळण्याच्या दृष्टीने तसेच, मद्य निर्माणींना उत्पादन प्रक्रिया आणि व्यवसाय सुलभतेच्या (EoDB Ease of doing Business) दृष्टीने या प्रक्रियेमध्ये सुलभता आणणे आवश्यक झाले आहे. याअनुषंगाने, देशी/विदेशी मद्य निर्मितीसाठी मद्यार्क कोटा नियतन प्रक्रियेत सुलभता आणण्याची बाब शासनाच्या विचाराधीन होती.
शासन निर्णय राज्यातील देशी/विदेशी मद्य उत्पादक घटकांना मद्य निर्मितीसाठी शासनाच्या पूर्वमान्यतेने अतिरिक्त मद्यार्क कोटा मंजुर करताना होणारा वेळेचा अपव्यय आणि महसूलाचे नुकसान टाळण्यासाठी तसेच, मद्य निर्माणींना उत्पादन प्रक्रियेमध्ये सुलभता आणण्यासाठी आणि व्यवसाय सुलभतेच्या (EoDB-Ease of doing Business) दृष्टीने आयुक्त, राज्य उत्पादन शुल्क यांनी केलेल्या शिफारशीनुसार खालील प्रमाणे निर्णय घेण्यात येत आहे :
१. देशी/विदेशी मद्य निर्मितीसाठी असलेली मद्यार्क कोटा आणि अतिरिक्त मद्यार्क कोटा नियतन करण्याची पध्दत रद्द करण्यात येत आहे.
# Page 2
शासन निर्णय क्रमांक: एमआयएस १२२१/प्र.क्र.२३५/राउशु-२
२. देशी/विदेशी मद्य निर्मिती घटकाने वित्तीय वर्षाच्या सुरूवातीस भरलेल्या अनुज्ञप्ती शुल्काच्या प्रमाणात त्यांना आपोआप मद्यार्क कोटा उपलब्ध करून देण्यात यावा. तसेच, त्याच वित्तीय वर्षाच्या कालावधीत घटकाने अतिरिक्त अनुज्ञप्ती शुल्क भरल्यास त्या प्रमाणात वाढीव/अतिरिक्त मद्यार्क परिमाण घटकास आपोआप मंजूर होईल.
३. देशी विदेशी मद्य निर्माणींकडून वित्तीय वर्षाच्या सुरूवातीस तसेच, तदनंतर वेळोवेळी भरणा केलेल्या अतिरिक्त अनुज्ञप्ती शुल्काच्या अनुषंगाने त्यांना मंजूर होणा-या मद्यार्क कोट्याची नोंद वेळोवेळी SCM प्रणालीत होईल, याबाबत आवश्यक कार्यवाही करण्यात यावी.
४. सदर निर्णय तात्काळ प्रभावाने लागू करण्यात येत आहे.