# Page 1
राज्यातील पोलीस दलातील अधिकारी/अंमलदार यांना पूर्वीप्रमाणे शासकिय घरबांधणी अग्रिम योजनेअंतर्गत अग्रिम देण्याबाबत.
महाराष्ट्र शासन
गृह विभाग
शासन निर्णय क्रमांक : बियुडी ०४२२/प्र.क्र.७४/आस्था-१
मंत्रालय, मुंबई-४०० ०३२.
दिनांक :- ०७ जून, २०२२.
वाचा :- शासन निर्णय गृह विभाग क्र. बियुडी ०११७/प्र.क्र.२/आस्था-१, दि.१०/०४/२०१७.
प्रस्तावना: राज्यातील पोलीस दलातील अधिकारी / अंमलदार यांना घरबांधणी अग्रिमाकरीता खाजगी बँकांकडून कर्ज घेऊन घरबांधणी अग्रिम योजना, महाराष्ट्र राज्य पोलीस गृहनिर्माण व कल्याण महामंडळ यांच्यामार्फत राबविण्याबाबत शासन निर्णय दि.१०.०४.२०१७ अन्वये मंजूर करण्यात आली आहे.
त्याप्रमाणे राज्यातील विविध पोलीस घटक कार्यालयातील ५०१७ पोलीस अधिकारी/अंमलदार यांना मे २०१९ पर्यंत घरबांधणी अग्रिम वितरीत करण्यात आलेले आहे. तथापि, सध्या असलेल्या योजनेमध्ये (खाजगी बँकामार्फत कर्ज व्यवस्था योजना) व्याजाच्या तफावतीचा आर्थिक भार शासनावर दीर्घ कालावधीसाठी पडणार आहे. त्यामुळे सदर योजना खंडीत करण्यात यावी व आगामी काळात इतर शासकीय कर्मचाऱ्यांप्रमाणे पोलीसांना शासकीय नियमित घरबांधणी अग्रिम योजना लागू करण्याची बाब विचाराधीन होती.
शासन निर्णय : राज्यातील पोलीस दलातील अधिकारी/अंमलदार यांना घरबांधणी अग्रिमाकरीता खाजगी बँकांकडून कर्ज घेऊन कर्जव्यवस्था करण्याबाबत, महाराष्ट्र राज्य पोलिस गृहनिर्माण व कल्याण महामंडळ यांच्यामार्फत राबविण्याचा शासन निर्णय दि.१०.०४.२०१७ अन्वये मंजूर करण्यात आला आहे.
यानुसार राज्यातील विविध पोलिस घटक कार्यालयातील ५०१७ पोलीस अधिकारी/अंमलदार यांना मे २०१९ पर्यंत घरबांधणी अग्रिम वितरीत करण्यात आले आहे. तथापि, सदर योजना खंडीत करुन पोलीस अधिकारी/अंमलदार यांना पूर्वीप्रमाणे (शासकीय नियमित घरबांधणी अग्रिम योजना (HBA)) मुख्य लेखाशिर्ष ७६१० अंतर्गत निधी उपलब्ध करुन देण्याच्या अनुषंगाने आता सदरहू योजना (खाजगी बँकामार्फत कर्ज व्यवस्था योजना) खंडीत करण्यास मान्यता देण्यात येत आहे. मात्र सदर योजनेअंतर्गत कर्ज वाटप करण्यात आलेल्या ५०१७ अर्जांच्या अनुषंगाने त्यांचा कर्ज परतावा पूर्ण होईपर्यंत कर्जाच्या व्याजावरील फरकाची शासनाकडून देय असणारी रक्कम नियमित अर्थसंकल्पीत करुन लेखाशिर्ष २०५५, गौणशिर्ष - ११३, पोलीस कर्मचारी वर्ग यांचे कल्याण, (००) (०६) अ, ०८८, इतर खर्च, पोलीसांना घरासाठीच्या कर्जावरील व्याजातील फरकाची रक्कम अदा करणे या लेखाशिर्षांतर्गत उपलब्ध करुन देण्यास मान्यता देण्यात येत आहे.
दिनांक १०.०४.२०१७ रोजीच्या शासन निर्णयान्वये सुरु केलेली खाजगी बँकामार्फत कर्ज व्यवस्था योजना खंडीत करण्यात येत असल्याने सदर योजनेतील उर्वरीत अर्ज व नव्याने प्राप्त होणाऱ्या अर्जांसाठी पूर्वीप्रमाणेच म्हणजे (शासकीय नियमित घरबांधणी अग्रिम योजना (HBA)) " मुख्यलेखाशिर्ष ७६१०" (७६१०००८७ गौणशिर्ष २०१-घरबांधणी अग्रिम) अंतर्गत घरबांधणी अग्रिम उपलब्ध करुन देण्यास मान्यता देण्यात येत आहे.
# Page 2
शासन निर्णय क्रमांक: बियुडी ०४२२/प्र.क्र.७४/आस्था-१
सदरचा शासन निर्णय दिनांक २८ एप्रिल, २०२२ रोजी राज्य मंत्रीमंडळाच्या बैठकीत झालेल्या निर्णयानुसार निर्गमित करण्यात येत आहे.