# Page 1
नक्षलग्रस्त भागात कार्यरत सी- ६० दलातील जवानांना मिळणारा कमांडो भत्ता दरमहा रु. ४०००/- वरुन रु.८०००/- करणेबाबत.
महाराष्ट्र शासन
गृह विभाग
शासन निर्णय क्रमांक- एनएएक्स-०७२१/प्र.क्र.१६२/विशा-१ ब,
दुसरा मजला, हुतात्मा राजगुरु चौक,
मादाम कामा मार्ग, मंत्रालय, मुंबई - ४०० ०३२.
दिनांक- १५ जून, २०२२.
वाचा १. शासन निर्णय गृह विभाग क्र.- एनएएक्स-०६०६/प्र.क्र.३०७/विशा- १ ब, दि. १८/१०/२००६.
२. शासन निर्णय गृह विभाग क्र.- एनएएक्स-०८१३/प्र.क्र.३६०/विशा- १ ब, दि. १४/५/२०१४.
३. पोलीस महासंचालक, महाराष्ट्र राज्य, मुंबई यांचे पत्र क्र.- पोमसं/३०/वि.अ.प.(सी-६०)/गडचिरोली/ कमांडो भत्ता/७३/२०२१, दि. ३१/१२/२०२१.
प्रस्तावना राज्यातील नक्षलग्रस्त भागातील सी-६० पथकातील जवानांना दिवस-रात्र अभियान राबवून नक्षलवाद्यांचा शोध घेणे, त्यांचा बिमोड करणे अशी कामे करावी लागतात. ही कामे करताना त्यांना प्रत्येक क्षणी मृत्युशी सामना करावा लागतो. ही परिस्थिती लक्षात घेऊन सी-६० पथकातील पोलीस अधिकारी/अंमलदार यांना सध्या देण्यात येत असलेल्या कमांडो भत्यात वाढ करण्याची बाब शासनाच्या विचाराधीन होती.
शासन निर्णय: नक्षलग्रस्त भागातील विशेष अभियान पथकातील (सी-६०) कमांडोजना सध्या देण्यात येत असलेला कमांडो भत्ता दरमहा रु. ४,०००/- मध्ये वाढ करुन दरमहा रु.८,०००/- (अक्षरी रुपये आठ हजार मात्र) करण्यास मान्यता देण्यात येत आहे. सदर वाढ खालील नमूद अटी व शर्तींना अधीन राहून करण्यात येत आहे.
१. विशेष अभियान पथक (सी-६०) गडचिरोलीत कार्यरत अधिकारी/अंमलदार यांना ते गडचिरोलीत कार्यरत असेपर्यंतच्या कालावधीत सदर भत्ता अनुज्ञेय राहील.
२. गडचिरोली व्यतिरिक्त इतर क्षेत्रात कार्यरत विशेष अभियान पथकातील (सी-६०) अधिकारी/ अंमलदार यांना त्यांची गडचिरोलीत नेमणूक झालेल्या कालावधीकरिताच कमांडो भत्ता अनुज्ञेय राहील.
३. गडचिरोली या नक्षल प्रभावित जिल्ह्यात नियुक्त विशेष अभियान पथकातील (सी-६०) अधिकारी/ अंमलदार यांना विशेष बाब म्हणून सदर कमांडो भत्त्यात वाढ करण्यात येत आहे. सदर भत्त्यात करण्यात आलेली वाढ इतर पथकांना लागू राहणार नाही. तसेच सदर प्रकरण पूर्वोदाहरण म्हणूनही समजण्यात येणार नाही.
४. या प्रयोजनार्थ होणारा खर्च मागणी क्र.-बी-१, २०५५, पोलीस (००) १०९ जिल्हा पोलीस (००) (०१) जिल्हा पोलीस बल, ०१ वेतन (२०५५०१६८) या लेखाशीर्षाखाली खर्ची टाकण्यात यावा व तो मंजूर अनुदानातून भागविण्यात यावा.
२. सदर शासन निर्णय वित्त विभागाच्या सहमतीने व त्यांच्या अनौपचारीक संदर्भ क्र.- २७२/२०२२/ व्यय-७, दि. १५/६/२०२२ अन्वये प्राप्त झालेल्या मान्यतेनुसार निर्गमित करण्यात येत आहे.
# Page 2
शासन निर्णय क्रमांकः एनएएक्स-०७२१/प्र.क्र.१६२/विशा-१ ब