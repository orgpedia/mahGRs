# Page 1
कांपा - चिमूर वरोरा या नवीन ब्रॉडगेज रेल्वेमार्ग प्रकल्पाकरिता राज्य शासनाचा आर्थिक सहभाग देण्यास मान्यता देण्याबाबत.
महाराष्ट्र शासन
गृह विभाग
शासन निर्णय क्रमांक : आरएलवाय-०७२२/प्र.क्र.१८५/परि-५
२ रा मजला, मंत्रालय,
मादाम कामा रोड, मुंबई - ४०० ०३२
दिनांक : २५ ऑगस्ट, २०२२.
प्रस्तावना : राज्यातील ग्रामीण विशेषत: अविकसित भागातील रेल्वे प्रकल्पांना गती मिळावी व हे प्रकल्प जलद गतीने पुर्ण व्हावेत या उद्देशाने निवडक रेल्वे प्रकल्पांमध्ये प्रकल्प खर्चाच्या ४०% ते ५०% आर्थिक सहभाग देण्याचे धोरण राज्य शासनाने स्वीकारले आहे. मा. उप मुख्यमंत्री महोदय यांनी दिलेल्या निर्देशानुसार महाराष्ट्र लोहमार्ग पायाभूत विकास कंपनीने कांपा - चिमुर - वरोरा ब्रॉडगेज रेल्वेमार्गाबाबतचा स्वतंत्र इन हाऊस विस्तृत व्यवहार्यता अहवाल सादर केला आहे. त्यानुसार कांपा - चिमुर - वरोरा ब्रॉडगेज रेल्वेमार्ग प्रकल्पामध्ये ५०% आर्थिक सहभाग देण्याचे राज्य शासनाच्या विचाराधीन होते.
शासन निर्णय : कांपा-चिमूर-वरोरा या नवीन ब्रॉडगेज रेल्वेमार्ग प्रकल्पाकरिता राज्य शासनाचा आर्थिक सहभाग देण्यासंदर्भात दिनांक १०.०८.२०२२ रोजी मंत्रिमंडळाच्या बैठकीत खालीलप्रमाणे निर्णय घेण्यात आले आहेत.
i) कांपा-चिमुर-वरोरा या नवीन ब्रॉडगेज रेल्वे मार्ग प्रकल्पास तत्वत: मान्यता देण्यात येत आहे.
ii) या प्रकल्पामध्ये महाराष्ट्र लोहमार्ग पायाभूत विकास महामंडळ (Maharashtra Rail Infrastructure Development Corporation) यांनी तयार केलेल्या विस्तृत सुसाध्यता / व्यवहार्यता अहवालानुसार (Detailed Feasibility Report) प्रकल्पाच्या एकूण किंमतीपैकी ५०% खर्च राज्य शासनाने करण्यास तसेच उर्वरीत ५०% आर्थिक सहभाग केंद्र शासनाने देण्याबाबत केंद्र शासनास विनंती करण्यास तत्वत: मान्यता देण्यात येत आहे.