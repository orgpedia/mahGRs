# Page 1
मिथेनॉलचे मॅपिंग करण्याच्या दृष्टीने कार्यपद्धती निश्चित करण्यासाठी समिती गठीत करणेबाबत
महाराष्ट्र शासन
गृह विभाग
शासन निर्णय, क्र. एमआयएस-०८२०/प्र.क्र.९३/राउशु-३
मंत्रालय (विस्तार), ५ वा मजला, मादाम कामा मार्ग,
हुतात्मा राजगुरु चौक, मुंबई ४०० ०३२.
दि. ३ मार्च, २०२१.
वाचा : शासन परिपत्रक क्र. सीआरएम २०१७/प्र.क्र.७१/पोल - १३, दि.१.३.२०१७.
प्रस्तावना :
राज्यात अवैध दारु निर्मिती, वाहतूक व विक्रीला आळा घालण्यासाठी शासनाने वेळोवेळी क्षेत्रीय यंत्रणेला सूचना केल्या आहेत. अवैध दारु निर्मिती, वाहतूक व विक्री यावर आळा घालण्यासाठी परिणामकारक उपाययोजनांची आखणी करणे आवश्यक आहे.
यासंदर्भात मिथेनॉल मिश्रित मद्य प्राशनामुळे मोठया प्रमाणात दुर्घटना झाल्याचे व मनुष्यहानी झाल्याचे निदर्शनास आले आहे. त्यामुळे अवैध मद्यामध्ये करण्यात येणाऱ्या मिथेनॉलच्या गैरवापरामुळे होणाऱ्या दुर्घटना / मनुष्यहानी टाळण्याच्या दृष्टीने राज्यात निर्मित होणाऱ्या आणि परराज्यातून आयात होणाऱ्या मिथेनॉलचे सर्वंकष मॅपिंग करुन मिथेनॉलचा गैरवापर प्रभावीपणे टाळण्यासाठी सुयोग्य कार्यप्रणाली निश्चित करणे आवश्यक आहे.
शासन निर्णय :
मिथेनॉल मिश्रित मद्य प्राशनामुळे होणाऱ्या दुर्घटना / मनुष्यहानी टाळण्याच्या दृष्टीने राज्यात निर्मित होणाऱ्या आणि परराज्यातून आयात होणाऱ्या मिथेनॉलचे सर्वंकष मॅपिंग करुन मिथेनॉलचा गैरवापर प्रभावीपणे टाळण्यासाठी कार्यप्रणाली निश्चित करण्यासाठी खालीलप्रमाणे समिती गठीत करण्यास या शासन निर्णयान्वये मान्यता देण्यात येत आहे.
समितीची रचना :
------------------------------------------------------------------------
| अ.क्र. | नाव | पद |
| १ | प्रधान सचिव, राज्य उत्पादन शुल्क, मंत्रालय, मुंबई. | अध्यक्ष |
| २ | सचिव, वैद्यकीय शिक्षण व औषधी द्रव्ये विभाग, मुंबई | सदस्य |
| ३ | आयुक्त, राज्य उत्पादन शुल्क, महाराष्ट्र राज्य, मुंबई. | सदस्य |
| ४ | आयुक्त, अन्न व औषधी प्रशासन, महाराष्ट्र राज्य, मुंबई. | सदस्य |
| ५ | सह आयुक्त (मळी व मद्यार्क), राज्य उत्पादन शुल्क, मुंबई. | सदस्य |
| ६ | संचालक (अंमलबजावणी व दक्षता), राज्य उत्पादन शुल्क, मुंबई. | सदस्य सचिव |
------------------------------------------------------------------------
# Page 2
शासन निर्णय क्रमांकः एमआयएस-०८२०/प्र.क्र.९३/राउशु-३
समितीची कार्यकक्षा :
१. राज्यात निर्मित होणाऱ्या आणि परराज्यातून आयात होणाऱ्या मिथेनॉलचे निर्मितीचे ठिकाणापासून ते कायदेशीर वापरापर्यंतचे सर्वंकष मॅपिंग करण्याच्या अनुषंगाने कार्यप्रणाली सुनिश्चित करण्याबाबत शिफारस करणे.
२. मिथेनॉलच्या सर्वंकष मॅपिंग करण्याच्या दृष्टीने आवश्यकतेनुसार विषद्रव्य अधिनियम, १९१९ मध्ये अनुषंगिक सुधारणा करण्याबाबत शिफारस करणे.
सदर समितीने २ महिन्यात त्यांचा अहवाल सादर करावा.
२. सदर शासन निर्णय, वैद्यकिय शिक्षण व औषधी द्रव्ये विभागाच्या अनौपचारिक संदर्भ क्र.४३६/औषधे-२, दि.२७.१.२०२१ अन्वये प्राप्त झालेल्या सहमतीने निर्गमित करण्यात येत
आहे.