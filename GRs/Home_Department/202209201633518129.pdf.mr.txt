# Page 1
राजकीय व सामाजिक आंदोलनातील खटले मागे घेण्याबाबत...
महाराष्ट्र शासन
गृह विभाग
शासन निर्णय क्र. पीआरओ-०९२१/प्र.क्र.२८२ / विशा - २
मादाम कामा रोड, हुतात्मा राजगुरु चौक,
मंत्रालय, मुंबई - ४०० ०३२
दिनांक : २० सप्टेंबर, २०२२.
वाचा : १) गृह विभाग, शासन परिपत्रक क्र.एमआयएस-३३९८/खटले/सीआर३७०/विशा-२, दि.२९.०९.१९९८
२) गृह विभाग, शासन परिपत्रक क्र.पीआरओ-१९०५/प्र.क्र.३९६/विशा-२, दि.१५.०९.२००६ ३) गृह विभाग, शासन निर्णय क्र.पीआरओ-०११०/प्र.क्र.२१४/विशा-२, दि. ०७.०७.२०१० ४) गृह विभाग, शासन निर्णय क्र.पीआरओ-०११२/प्र.क्र.१४६/ विशा-२, दि.१९.०६.२०१२ ५) गृह विभाग, शासन निर्णय, क्र.पीआरओ-०११४/प्र.क्र.१२०/विशा-२, दि. १३.०१.२०१५ ६) गृह विभाग, शासन निर्णय क्र. बीयुडी-०४१५/प्र.क्र.३१/विशा-२, दि.२८.०९.२०१५ व शुध्दीपत्रक दि.१४.१०.२०१५.
७) गृह विभाग, शासन निर्णय क्र.पीआरओ-०११४/प्र.क्र.१२०/विशा-२, दि.१४.०३.२०१६.
८) गृह विभाग, शासन निर्णय क्र. पीआरओ-०५१६/प्र.क्र.१०६/विशा-२, दि. ३०.८.२०१६.
९) गृह विभाग, शासन निर्णय क्र.पीआरओ-०११४/प्र.क्र.१२०/विशा-२, दि.१६.१२.२०२०.
१०) गृह विभाग, शासन शुध्दीपत्रक क्र. पीआरओ-११२०/प्र.क्र.३३८/विशा-२, दि.२८.१२.२०२०.
प्रस्तावना :
अनेक राजकीय पक्ष व सामाजिक संघटना यांच्याकडून सार्वजनिक हिताच्या व वेगवेगळ्या समस्यांकडे शासनाचे लक्ष वेधण्यासाठी घेराव घालणे, मोर्चे काढणे, निदर्शने करणे इ. स्वरुपाचे आंदोलनाचे मार्ग अनुसरले जातात. त्यामुळे त्यांचेविरुध्द कायद्याचे उल्लंघन केल्याबद्दल गुन्हे दाखल करुन न्यायालयात दोषारोपपत्र दाखल केले जातात. राजकीय व सामाजिक आंदोलनामुळे उद्भवलेल्या ज्या गुन्ह्यांमध्ये दि.३१/१२/२०१९ पर्यंत दोषारोपपत्र दाखल झालेले आहेत, ते खटले मागे घेण्याबाबत शासनाने धोरणात्मक निर्णय घेतला आहे. राजकीय व सामाजिक आंदोलनामुळे दाखल झालेले खटले मागे घेण्याच्या कालावधीत वाढ करण्याकरीता लोकप्रतिनिधींकडून शासनाकडे मागणी करण्यात येत आहे. राजकीय व सामाजिक आंदोलनात दाखल झालेले खटले मागे घेण्याच्या कालावधीत वाढ करणे आणि याविषयी एकसूत्रता आणण्याकरीता यापूर्वी निर्गमित केलेले संबधित सर्व शासन निर्णय/ परिपत्रक अधिक्रमित करुन एकत्रित सर्वसमावेशक शासन निर्णय निर्गमित करणे ही बाब शासनाच्या विचाराधीन होती.
शासन निर्णय : राजकीय व सामाजिक आंदोलनातील खटल्यांवर कार्यवाही करण्याबाबत संदर्भात नमूद केलेले शासन निर्णय/ परिपत्रक या शासन निर्णयाव्दारे अधिक्रमित करण्यात येत असून पुढीलप्रमाणे कार्यवाही करण्याबाबत आदेश देण्यात येत आहेत.
# Page 2
शासन निर्णय क्रमांक: पीआरओ-०९२१/प्र.क्र.२८२/विशा - २
२. राजकीय व सामाजिक आंदोलनातील ज्या गुन्ह्यांमध्ये दि. ३१/०३/२०२२ पर्यंत दोषारोपपत्र दाखल झाले आहेत व ज्या खटल्यांमध्ये खालील अटी / शर्तींची पूर्तता होत आहे असे खटले मागे घेण्याची कायदेशीर तरतुदीप्रमाणे कार्यवाही करण्यासाठी शासन तत्वत: मान्यता देत आहे.
१. अशा घटनेत जिवीत हानी झालेली नसावी.
२. अशा घटनेत खाजगी व सार्वजनिक मालमत्तेचे रु.५,००,०००/- पेक्षा जास्त नुकसान झालेले नसावे.
३. राजकीय व सामाजिक आंदोलनातील दाखल झालेल्या खटल्यांसंदर्भात कार्यवाही करण्यासाठी खालीलप्रमाणे समिती गठीत करण्यात येत आहे :
----------------------------------------------------------------------------------------------------------------------------------------------------------------
| अ.क्र. | पदनाम | पोलीस आयुक्तालय क्षेत्राकरीता (परिमंडळ निहाय ) | जिल्ह्याकरीता (पोलीस आयुक्तालयाचे कार्यक्षेत्र वगळून)(महसूल उपविभागनिहाय) |
| १ | अध्यक्ष | परिमंडळीय पोलीस उपायुक्त | उपविभागीय अधिकारी (महसूल) |
| २ | सदस्य | सहायक संचालक, अभियोग  |  संचालनालय | सहायक संचालक, अभियोग संचालनालय |
| ३ | सदस्य सचिव | विभागीय सहायक पोलीस आयुक्त (अध्यक्ष यांनी त्यांचे कार्यक्षेत्रातील कार्यरत विभागीय सहायक पोलीस आयुक्तांपैकी नामनिर्देशित) | उपविभागीय पोलीस अधिकारी |
----------------------------------------------------------------------------------------------------------------------------------------------------------------
४. मा. सर्वोच्च न्यायालयाने रिट याचिका (दिवाणी) (Civil) क्रमांक ६९९ / २०१६ (अश्विनी कुमार उपाध्याय विरुध्द युनियन ऑफ इंडिया व इतर ) मध्ये दिलेल्या निर्देशानुसार ज्या खटल्यांमध्ये विद्यमान व माजी खासदार व आमदार यांचा समावेश आहे, असे खटले मा. उच्च न्यायालयाच्या संमतीशिवाय मागे घेता येणार नाही.
५. सदर समित्यांनी राजकीय व सामाजिक आंदोलनातील खटल्यांबाबत निर्णय घेताना खालील कार्यपध्दती अनुसरावी.
अ) ज्या आंदोलनात जिवीत हानी झालेली नाही व खाजगी अथवा सार्वजनिक मालमत्तेचे रु.५,००,०००/- पेक्षा जास्त नुकसान झालेले नसेल अशा आंदोलनातील दि.३१/०३/२०२२ पर्यंत दोषारोपपत्र दाखल झालेल्या सर्व खटल्यांचा समितीने आढावा घ्यावा व शासन निर्णयात नमूद केलेल्या निकषाप्रमाणे प्रकरण तपासून खटले मागे घेण्याबाबत कायदेशीर कार्यवाही करावी.
आ) मा. सर्वोच्च न्यायालयाने रिट याचिका (दिवाणी) (Civil) क्रमांक ६९९ / २०१६ (अश्विनी कुमार उपाध्याय विरुध्द युनियन ऑफ इंडिया व इतर) मध्ये दिलेल्या निर्देशानुसार ज्या खटल्यांमध्ये विद्यमान व माजी खासदार व आमदार यांचा समावेश आहे, असे खटले मा.
उच्च न्यायालयाच्या संमतीशिवाय मागे घेता येणार नाही.
पृष्ठ ४ पैकी २
# Page 3
शासन निर्णय क्रमांक: पीआरओ-०९२१/प्र.क्र.२८२/विशा - २
इ) सदर आंदोलनात सार्वजनिक मालमत्तेचे रु.५,००,०००/- पेक्षा कमी नुकसान झालेले असल्यास अशा प्रकरणी अर्जदाराच्या अर्जाची वाट न पाहता समितीने स्वतःहून तपासणी करावी. सदर खटला मागे घेणे योग्य असल्याचे समितीचे मत झाल्यास समितीच्या सदस्य सचिवांनी संबंधितास त्याबाबत कळवावे. सदर नुकसान भरपाईची रक्कम भरणेबाबत त्यांची लेखी संमती असल्यास सदर खटले मागे घेण्याबाबत समितीने शिफारस करावी.
ई) एखाद्या खटल्यात एकापेक्षा अधिक व्यक्तींचा सहभाग असल्यास सार्वजनिक मालमत्तेच्या नुकसानीची रक्कम समप्रमाणात अथवा सर्वसहमतीने वसूल करण्यात यावी. नुकसान भरपाईची रक्कम भरली याचा अर्थ गुन्हा सिध्द झाला किंवा मान्य झाला असा लावण्यात येऊ नये.
उ) समितीने खटला मागे घेण्याची शिफारस केल्यानंतर संबंधित सरकारी अभियोक्त्याने तात्काळ सदर शिफारस विहित मार्गाने मा. न्यायालयाच्या निदर्शनास आणावी व त्याबाबत तात्काळ समितीस कळवावे.
ऊ) समितीच्या शिफारशींवर मा. न्यायालयाने दिलेल्या निर्णयाची माहिती संबंधित सरकारी अभियोक्त्याने तातडीने समितीस कळवावी.
६. राजकीय व सामाजिक आंदोलनामध्ये खाजगी व सार्वजनिक मालमत्तेच्या झालेल्या नुकसान भरपाईची वसूल केलेली रक्कम खालील लेखाशिर्षाखाली जमा करावी.
" ०५५- पोलीस १०० पोलीस १०३-फी, दंड व जप्तीच्या रक्कमा ०२- नुकसान भरपाई (०२) (०१) राजकीय व सामाजिक आंदोलनात झालेली सार्वजनिक व खाजगी मालमत्तेची नुकसान भरपाई (००५५०३६२)
७. सदर शासन निर्णयात नमूद केलेल्या बाबींची व कार्यपध्दतीची सर्व संबंधितांनी काटेकोरपणे अंमलबजावणी करावी.
८. सदर शासन निर्णय विधी व न्याय विभागाच्या अनौपचारिक संदर्भ क्र.१३/४०९/ Withdrawal/ Conf/२०२२/A Br.दि.१३/०४/२०२२ च्या अनुषंगाने निर्गमित करण्यात येत आहे.
# Page 4