# Page 1
राज्य परिवहन महामंडळाची आर्थिक स्थिती सुधारण्यासाठी विविध उपाययोजना करणेबाबत.
महाराष्ट्र शासन
गृह विभाग
शासन निर्णय क्र. एसटीसी- १२०/प्र.क्र.३७०/परि-१
हुतात्मा राजगुरु चौक, मादाम कामा मार्ग,
मंत्रालय, मुंबई - ४०००३२.
दिनांक : २० मे, २०२१.
प्रस्तावना : कोविड–१९ च्या फैलावामुळे केलेल्या लॉकडाऊनमुळे राष्ट्रीय आपत्ती व्यवस्थापनाने घेतेलेल्या निर्णयानुसार रा.प. महामंडळाच्या अत्यावश्यक वाहतूक व्यवस्थेचा अपवाद वगळता, दिनांक २३.०३.२०२० पासून महामंडळाची वाहतूक बंद होती. त्यामुळे महामंडळास उत्पन्नापासून वंचित रहावे लागले असून त्याच्या स्थिर खर्चाचा भार प्रत्येक महिन्यास महामंडळावर पडलेला आहे. कोविड-१९ आजाराच्या पार्श्वभूमीवर महाराष्ट्र राज्य मार्ग परिवहन महामंडळास आवश्यक व इतर वस्तु वाहून नेण्यासाठी माल वाहतुकीची परवानगी देण्यात आली आहे. महामंडळाचे उपलब्ध असलेल्या प्रवासी वाहनांच्या अंतर्गत रचनेत बदल करून त्यांचे रूपांतर मालवाहतूकीच्या वाहनांमध्ये केले आहे. महामंडळाने मालवाहतूकीच्या व्यवसायास दिनांक २१.०५.२०२० पासून सुरूवात केली असून त्यास फार चांगला प्रतिसाद प्राप्त होत आहे. महामंडळाने आतापर्यंत सुमारे ९५० प्रवासी वाहनांचे माल वाहतूकीच्या वाहनांमध्ये रूपांतरण केले असून, अद्यापपर्यंत सुमारे ३०,००० फेऱ्यांव्दारे २ लाख मेट्रीक टन वजनाच्या मालाची वाहतूक केली आहे. राज्य मार्ग परिवहन महामंडळाची वरील कामगिरी विचारात घेऊन रा.प. महामंडळाच्या उत्पन्नामध्ये वाढ करण्याच्या दृष्टीने विविध उपाययोजना करण्याची बाब शासनाच्या विचाराधीन होती. त्यानुसार मंत्रिमंडळाच्या निर्णयानुसार खालीलप्रमाणे आदेश निर्गमित करण्यात येत आहेत.
शासन निर्णय : राज्य परिवहन महामंडळाकडे उपलब्ध असलेली माल वाहतुकीची वाहने विचारात घेता अन्न, नागरी पुरवठा व ग्राहक संरक्षण विभाग वगळता इतर विभागामार्फत निविदा प्रक्रिया करून खाजगी माल वाहतूकदार यांच्या मार्फत जी वाहतूक करण्यात येते, त्यामध्ये राज्य परिवहन महामंडळास २५ टक्के माल वाहतूकीचे काम देण्यात यावे. सदर २५ टक्के काम हे विभागांच्या निविदा प्रक्रियेव्दारे निवड करण्यात आलेल्या खाजगी वाहतूकदारांना जो दर अनुज्ञेय करण्यात येईल त्या दराने देण्यात यावे. त्यासाठी राज्य परिवहन महामंडळास निविदा प्रक्रियेमध्ये भाग घेण्याची आवश्यकता असणार नाही.
# Page 2
शासन निर्णय क्रमांक: एसटीसी- १२०/प्र.क्र.३७०/परि-१
२. या विभागांमार्फत मालवाहतूकीचा करार संपुष्टात आल्यानंतर नविन निविदा प्रक्रिया करून मालवाहतूकदार निवड करण्याची प्रक्रिया होईपर्यंत संबंधित विभागाने राज्य परिवहन महामंडळाकडे मालवाहतूकीची सेवा जुन्या मंजूर दराने करण्याबाबत विचारणा करावी.
त्यानुसार महामंडळाने सहमती दर्शविल्यास सदर काम महामंडळास देण्यात यावे.
३. महामंडळाच्या टायर्स पुन:स्तरण संयंत्र (Tyre Retreading Plant) कडून शासकीस परिवहन उपक्रम, महानगरपालिका परिवहन सेवा व इतर शासकीय उपक्रमांच्या ५० टक्के अवजड व मोठ्या प्रवासी वाहनांचे पुन:स्तरण करून घेण्यात यावे.
४. महामंडळाच्या विभागीय कार्यशाळेत शासकीय अवजड व मोठ्या प्रवासी वाहनांची देखभाल व दुरूस्ती करण्यात यावी.