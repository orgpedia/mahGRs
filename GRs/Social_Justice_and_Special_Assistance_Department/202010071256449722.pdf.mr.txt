# Page 1
सारथी संस्थेचे संपूर्ण कामकाज व मराठा समाजाशी (SEBC प्रवर्गातील) संबंधित सर्व कल्याणकारी योजना इतर मागास बहुजन कल्याण विभागाकडून नियोजन विभागाकडे हस्तांतरित करण्याबाबत.
महाराष्ट्र शासन
इतर मागास बहुजन कल्याण विभाग
शासन निर्णय क्रमांक : सारथी २०२०/प्र.क्र.३८(भाग-२)/महामंडळे
मादाम कामा मार्ग, हुतात्मा राजगुरु चौक,
मंत्रालय विस्तार भवन, मुंबई ४०० ०३२
दिनांक :- १४ सप्टेंबर, २०२०
वाचा :- सामाजिक न्याय व विशेष सहाय्य विभाग,शासन निर्णय क्र.आस्थाप्र २०१७/ प्र.क्र.२६४/आस्था-१,दि. २५ जून, २०१९.
प्रस्तावना: छत्रपती शाहू महाराज संशोधन,प्रशिक्षण व मानव विकास संस्था (सारथी) या संस्थेची स्थापना दि.२५/०६/२०१८ रोजी कंपनी अधिनियम, २०१३ च्या कलम ८ अन्वये नोंदणीकरण करण्यात आली आहे.
वाचा येथे नमूद शासन निर्णयान्वये छत्रपती शाहू महाराज संशोधन, प्रशिक्षण व मानव विकास संस्था (सारथी) व मराठा समाजाशी संबंधित विषय, योजना सामाजिक न्याय व विशेष सहाय्य विभागाकडून तसेच उच्च व तंत्र शिक्षण विभागाकडून इतर मागास बहुजन कल्याण विभागाकडे हस्तांतरित करण्यात आला.
सारथी व मराठा समाजाशी (SEBC प्रवर्गातील) संबंधित सर्व कल्याणकारी योजना इतर मागास बहुजन कल्याण विभागाकडून नियोजन विभागाकडे हस्तांतरीत करण्याची बाब शासनाच्या विचाराधिन होती.
शासन निर्णय: छत्रपती शाहू महाराज संशोधन, प्रशिक्षण व मानव विकास संस्था (सारथी) व मराठा समाजाशी (SEBC प्रवर्गातील) संबंधित खालील दोन कल्याणकारी योजनेसह मराठा समाजाशी संबंधित कल्याणकारी योजना इतर मागास बहुजन कल्याण विभागाकडून नियोजन विभागाकडे वर्ग करण्यात येत आहे. (राजर्षी छत्रपती शाहू महाराज शिक्षण शुल्क शिष्यवृत्ती योजना आणि डॉ.पंजाबराव देशमुख वसतिगृह निर्वाहभत्ता योजना ) २. उपरोक्त प्रमाणे हस्तांतरीत करण्यात आलेल्या सदर विषयांशी संबंधित उपलब्ध अर्थसंकल्पिय तरतुदी तुर्त नियोजन विभागाने प्रस्ताव सादर केल्यानंतर इतर मागास बहुजन कल्याण विभागाकडून वितरीत करण्यात येतील. मात्र नियोजन विभागाने यासाठी स्वतंत्र लेखाशिर्ष तात्काळ घ्यावे. तरतुदी करण्यासाठी लेखाशिर्ष घेणे व त्याअतंर्गत आवश्यक अर्थसंकल्पिय तरतुद करणे, पुरवणी मागणी करणे, निधी वितरीत करणे या अन्य बाबी यापुढे नियोजन विभागाने हाताळाव्यात. या विषयासंबंधीच्या सर्व नस्त्या व कागदपत्रे इतर मागास बहुजन कल्याण विभागाकडून नियोजन विभागाने ताब्यात घ्यावीत.
# Page 2
शासन निर्णय क्रमांकः सारथी २०२०/प्र.क्र.३८(भाग-२)/महामंडळे