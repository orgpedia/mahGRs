# Page 1
इतर मागास बहुजन कल्याण विभागाच्या अधिपत्याखालील आश्रमशाळा / विद्यानिकेतने यांच्या इमारत भाडयाबाबत.
महाराष्ट्र शासन
इतर मागास बहुजन कल्याण विभाग
शासन निर्णय क्रमांक : विभशा-२०२१/प्र.क्र.२३ / विजाभज - १ (अ)
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक : २४ मार्च, २०२१.
वाचा : १) शासन परिपत्रक, विजाभज, इमाव व विमाप्र कल्याण विभाग क्र.विभशा-२०१९/प्र.क्र.३८९/ विजाभज-२, दि.३० मार्च, २०१९.
२) शासन परिपत्रक, विजाभज, इमाव व विमाप्र कल्याण विभाग क्र.विभशा-२०१९/प्र.क्र.३९२/ विजाभज-२, दि.३० मार्च, २०१९.
३) शासन पत्र, समक्रमांक, दि.१२ फेब्रुवारी, २०२१.
शासन निर्णय
इतर मागस बहुजन कल्याण विभागाच्या अधिपत्याखाली स्वयंसेवा संस्थांमार्फत विमुक्त जाती, भटक्या जमाती, इतर मागासवर्ग व विशेष मागास प्रवर्गासाठी प्राथमिक, माध्यमिक व उच्च माध्यमिक आश्रमशाळा, विद्यानिकेतने व ऊसतोड कामगारांच्या मुला-मुलींकरिता शाळा चालविण्यात येतात. सदरहू आश्रमशाळांना वाचा येथे नमूद शासन निर्णयान्वये इमारत भाडे मंजूर करण्यात येते. तथापि, दि.१९ मार्च, २०२० पासून कोरोना (Covid-१९) च्या प्रादुर्भावाच्या पार्श्वभूमीवरील लॉकडाऊनमुळे राज्यातील शाळा/आश्रमशाळा बंद होत्या. दि.०८ डिसेंबर, २०२० पासून इयत्ता ९ वी ते १२ वी व दि.२७ जानेवारी, २०२१ पासून इयत्ता ५ वी ते ८ वी चे वर्ग सुरु झाले आहेत. या पार्श्वभूमीवर, आश्रमशाळांना सन २०२०-२१ साठी इमारत भाडे मंजूर करण्यात यावे किंवा कसे, या बाबतचा निर्णय शासनाच्या विचाराधिन होता.
२. लॉकडाऊनमुळे आश्रमशाळा जरी बंद असल्या, तरी आश्रमशाळांनी ज्या संस्थांकडून/खाजगी व्यक्तींकडून इमारत भाडयाने घेतली आहे, त्या संस्थांना/खाजगी व्यक्तींना आश्रमशाळांकडून इमारत भाडे अदा करणे क्रमप्राप्त ठरणार आहे आणि जरी लॉकडाऊन असले, तरी इमारत भाडे तत्वावर ठेवणे आवश्यक होते. त्यामुळे अशा आश्रमशाळांना शासनाकडून सन २०२०-२१ साठी इमारत भाडे मंजूर करणे आवश्यक ठरले आहे. सबब, इतर मागस बहुजन कल्याण विभागाच्या अधिपत्याखालील आश्रमशाळांना प्रचलित शासन निर्णय/परिपत्रकांमधील अटी व शर्तींच्या अधिन राहून प्रचलित धोरणानुसार सन २०२०-२१ साठी इमारत भाडे मंजूर करण्यास शासन मान्यता देण्यात येत आहे. तथापि, १४८ पैकी ज्या उच्च माध्यमिक आश्रमशाळांच्या वेतनेतर अनुदानासाठी वित्त विभागाने अद्याप परवानगी दिलेली नाही, अशा उच्च माध्यमिक आश्रमशाळांना सदरहू मान्यता लागू रहाणार नाही.
# Page 2