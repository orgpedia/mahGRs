# Page 1
सन २०२१-२२ या आर्थिक वर्षाकरीता कुणबी समाजोन्नती संघ, मुंबई यांच्या मुलुंड येथील कुणबी विद्यार्थी वसतीगृह (कुणबी भवन) इमारत बांधकामाकरिता निधी देण्याबाबत.
महाराष्ट्र शासन
इतर मागास बहुजन कल्याण विभाग,
शासन निर्णय क्रमांक- वसती २०२१/प्र.क्र.०९/संस्था (वसतीगृहे)
हुतात्मा राजगुरु चौक, मादाम कामा मार्ग,
मंत्रालय, मुंबई-४०० ०३२.
दिनांक:- २९ जुलै, २०२१
संदर्भ :- सन २०२१-२२ च्या अर्थसंकल्पीय भाषणामध्ये मा. वित्त मंत्री यांनी केलेली घोषणा.
प्रस्तावना :
शतक महोत्सव साजरा केलेल्या संपुर्ण कोकणातील ठाणे, पालघर, रायगड, रत्नागिरी सिधुदुर्ग या जिल्हयात बहुसंख्येने असलेल्या मागास कुणबी बांधवांच्या शैक्षणिक, आर्थिक, सामाजिक अर्थात त्यांच्या सर्वांगिण विकास करण्याचे ध्येय समोर ठेउन कुणबी समाजोन्नती संघ या सामाजिक संस्थेची स्थापना दि. ०१.१०.१९२० साली मुंबई झाली. या सामाजिक संस्थेला मौजे मुलुंड ता. कुर्ला येथे सर्वे २१-१२३, हा ५०८.२५ चौ. मी. भुखंड शासनाकडून मिळालेला आहे. सदर भुखंडावर अद्ययावत असे विद्यार्थी वसतीगृह (कुणबी भवन) इमारतीचे बांधकाम सुरु झालेले आहे. सदर बांधकामाकरिता अंदाजे रु. ७.०० कोटी खर्च अपेक्षित आहे. समाज बांधव काही प्रमाणात निधी उपलब्ध करणार आहेत.
याकरिता सन २०२१-२२ च्या अर्थसंकल्पीय भाषणामध्ये मा. वित्त मंत्री महोदयांनी केलेल्या घोषणेनुसार, मुंबईतील मुलुंड येथील कुणबी विद्यार्थी वसतीगृहास निधी वितरण करण्याची बाब शासनाच्या विचाराधीन होती.
शासन निर्णय : कुणबी समाजोन्नती संघ, मुंबई यांच्या मुलुंड येथील कुणबी विद्यार्थी वसतीगृह (कुणबी भवन) इमारतीसाठी रु.५.०० कोटी इतका निधी सन २०२१-२२ या आर्थिक वर्षाकरिता ( केवळ एकदाच ) उपलब्ध करून देण्यास या शासन निर्णयान्वये मान्यता देण्यात येत आहे.
०२. सदर निधी तात्पुरत्या स्वरुपात महाराष्ट्र राज्य इतर मागासवर्गीय वित्त आणि विकास महामंडळाकडील किंवा शामराव पेजे इतर मागासवर्ग वित्त आणि विकास महामंडळाकडील उपलब्ध निधी मधून परतफेडीच्या अटीच्या अधिन राहून वितरीत करण्यात यावा. याबाबतची पुरवणी मागणी पुढील हिवाळी अधिवेशनामध्ये सादर करण्यात येईल.
०३. कुणबी समाजोन्नती संघाने सदर वसतीगृहाच्या इमारतीचे बांधकाम सार्वजनिक बांधकाम विभागाच्या बांधकाम नियमावली प्रमाणे तसेच शासनाच्या प्रचलित आदेशाप्रमाणे करावे. महामंडळाने याबाबतचा आवश्यक तो करारनामा इ. संस्थेकडून करून घ्यावे.
०४. हा शासन निर्णय वित्त विभागाच्या अनौपचारिक संदर्भ क्र. ६५९/२०२१/व्यय-१४ दि. २३.०७.२०२१ अन्वये देण्यात आलेल्या मान्यतेने निर्गमित करण्यात येत आहे.
# Page 2
शासन निर्णय क्रमांकः वसती २०२१/प्र.क्र.०९/संस्था (वसतीगृहे)