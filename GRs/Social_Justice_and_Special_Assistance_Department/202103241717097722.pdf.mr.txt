# Page 1
प्रधान मंत्री आदर्श ग्राम योजना महानगरपालिका, नगरपालिका/परिषद व नगर पंचायत यांच्या हद्दीत समाविष्ट झालेले गाव/झालेली गावे वगळण्याबाबत.
महाराष्ट्र शासन
सामाजिक न्याय व विशेष सहाय्य विभाग
शासन निर्णय, क्रमांक: प्रगायो-२०२१/प्र.क्र. ७ / अजाक
मंत्रालय विस्तार, मुंबई - ४०० ०३२.
दिनांक : २४ मार्च, २०२१.
वाचा: १. शासन निर्णय, सामाजिक न्याय व विशेष सहाय्य विभाग, क्रमांक: प्रगायो-२०१९/ प्र.क्र.१०३/अजाक, दिनांक २६ ऑगस्ट, २०१९.
२. समाज कल्याण आयुक्तालयाचे पत्र, दिनांक १६ डिसेंबर, २०२०.
३. सहाय्यक आयुक्त, समाज कल्याण, अकोला यांचे पत्र दिनांक १६ ऑक्टोबर, २०२०.
प्रस्तावना: केंद्र शासनाच्या सामाजिक न्याय व अधिकारीता मंत्रालयाने सन २००९-१० या वर्षापासून प्रायोगिक तत्वावर प्रधान मंत्री आदर्श ग्राम योजना लागू केलेली आहे. सदर योजनेंतर्गत अनुसूचित जातीची ५०% पेक्षा अधिक लोकसंख्या असलेल्या गावांत पाणी पुरवठा, रस्ते इत्यादी मुलभूत सोयीसुविधांची कामे व इतर उपक्रम राज्य शासनाच्या इतर योजनांशी मेळ घालून (Convergence of the Schemes) मंजूर केली जातात. या योजनेसोबतच राज्य शासनाच्या विविध विभागांमार्फत राबविण्यात येणाऱ्या कल्याणकारी योजनांची सदर गावांमध्ये अंमलबजावणी करून सदर गावांचा सर्वांगीण विकास करणे हा या योजनेचा मुख्य हेतू आहे.
सदर योजनेंतर्गत संबंधित गावात मुलभूत सोयी सुविधा उपलब्ध करणे व गावातील सर्व नागरीकांचे जीवनमान उंचावणे हा प्रमुख हेतू आहे. सदर योजनेंतर्गत मंजूर निधी खर्च करताना केंद्र शासनाच्या व राज्य शासनाच्या इतर योजनांतून प्राप्त झालेला निधी व प्रधान मंत्री आदर्श ग्राम योजनेंतर्गत मिळणारा निधी यांचा मेळ घालून (Convergence) योजना / कार्यक्रम राबविणे अपेक्षित आहे.
उपरोक्त वस्तुस्थितीच्या पार्श्वभूमिवर सदर योजना महाराष्ट्र राज्यात प्रभावीपणे राबविण्यासाठी विविध पातळीवरील समित्यांचे गठन करणे व क्षेत्रिय अधिकाऱ्यांना सविस्तर मार्गदर्शक सूचना उपरोक्त वाचा १ येथील शासन निर्णय, दिनांक २६ ऑगस्ट, २०१९ अन्वये देण्यात आलेल्या आहेत.
केंद्र शासनाच्या सामाजिक न्याय व अधिकारीता मंत्रालयाने सन २०१८-१९ या वर्षात निवडलेल्या १४५ गावांत खालील गावांचा समावेश आहे.
१. खरब बुद्रुक, ता.जि. अकोला
२. हिंगणा म्हैसपूर, ता. जि. अकोला
सदर दोन्ही गावे अकोला शहर महानगरपालिकेच्या हद्दीत समाविष्ट आहेत.
पृष्ठ २ पैकी १
# Page 2
शासन निर्णय क्रमांकः प्रगायो-२०२१/प्र.क्र.७/अजाक
तथापि, सदर योजना राज्याच्या ग्रामिण भागासाठी राबविण्यात येत असल्यामुळे सदर दोन्ही गावे वगळण्याबाबत निर्णय घेण्याची बाब उपरोक्त वाचा २ येथील समाज कल्याण आयुक्तालयाच्या दिनांक १६ डिसेंबर, २०२०च्या पत्राच्या अनुषंगाने शासनाच्या विचाराधिन होती.
शासन निर्णय: प्रधान मंत्री आदर्श ग्राम योजनेंतर्गत केंद्र शासनामार्फत निवड करण्यात आलेले गाव/ आलेली गावे जर महानगरपालिका, नगरपालिका परिषद व नगर पंचायत यांच्या हद्दीत समाविष्ट झालेले/झालेली असतील तर असे गाव / अशी गावे वगळण्यात येऊन त्या गावासाठी/गावांसाठी मंजूर झालेल्या निधीबाबत केंद्र शासनाच्या सामाजिक न्याय व सक्षमीकरण मंत्रालयाच्या प्रचलित आदेशाप्रमाणे कार्यवाही करण्यात यावी.