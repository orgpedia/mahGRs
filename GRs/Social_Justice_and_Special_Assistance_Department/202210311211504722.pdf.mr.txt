# Page 1
आहरण व संवितरण अधिकारी तसेच नियंत्रक अधिकारी म्हणून अधिकाऱ्यांची घोषणा करणेबाबत.
महाराष्ट्र शासन
सामाजिक न्याय व विशेष सहाय्य विभाग
शासन निर्णय क्रमांक: संकीर्ण-२०२२/प्र.क्र.१०९/महामंडळे
मंत्रालय, हुतात्मा राजगुरु चौक,
मादाम कामा मार्ग, मुंबई - ४०० ०३२.
दिनांक : : ३१ ऑक्टोबर, २०२२.
प्रस्तावना : महाराष्ट्र राज्यामध्ये साखर उद्योग हा एक प्रमुख उद्योग असून सद्य:स्थितीमध्ये राज्यात कार्यरत सुमारे १०१ सहकारी क्षेत्रातील व ८७ खाजगी क्षेत्रातील साखर कारखान्यांमध्ये अंदाजे ८ लाख ऊसतोड कामगार काम करतात. बहुतांश ऊसतोड कामगार हे मराठवाडा विभागातील व विशेषत: बीड, अहमदनगर, जालना आदी जिल्ह्यातील असून राज्यातील विविध जिल्ह्यांत स्थलांतरीत होऊन काम करतात. ऊस तोडणी कामगारांना महाराष्ट्र राज्य साखर कारखाना संघाच्या स्तरावरून होणाऱ्या सामंजस्य करारानुसार मजूरी व अन्य लाभ देण्यात येत असले तरीही त्यांना व त्यांच्या पाल्यांना तसेच कुटूंबियांना सामाजिक सुरक्षितता योजनांचे लाभ मिळत नाहीत.
या ऊसतोड कामगारांचे व पर्यायाने त्यांच्या कुटूंबियांचे जीवन अस्थिर व अत्यंत हलाखीचे असल्यामुळे त्यांचे जीवन सुखकारक करून त्यांचे राहणीमान उंचावून आयुष्य स्थिर व सुरक्षित करण्यासाठी ऊस तोडणी व्यवसायातील ऊसतोड कामगारांना विविध कल्याणकारी योजनांचा लाभ देण्यासाठी उद्योग, उर्जा व कामगार विभाग, शासन निर्णय क्र. असंका१११९/प्र.क्र.११०/ काम. ७ अ, दिनांक १३ सप्टेंबर, २०१९ अन्वये राज्यातील ऊसतोड कामागारांसाठी विविध कल्याणकारी व सामाजिक सुरक्षा योजनांचा लाभ देण्याकरीता लोकनेते गोपीनाथ मुंडे ऊसतोड कामगार कल्याण महामंडळ स्थापन करण्यात आले आहे. उद्योग, उर्जा व कामगार विभाग, शासन निर्णय क्र. असंका११२०/प्र.क्र.२०/काम.७अ, दिनांक २४ फेब्रुवारी, २०२० नुसार लोकनेते गोपीनाथ मुंडे ऊसतोड कामगार कल्याण हे सामाजिक न्याय व विशेष सहाय्य विभागाकडे हस्तांतरीत करण्यात आलेले आहे.
लोकनेते गोपीनाथ मुंडे ऊसतोड कामगार कल्याण महामंडळाच्या कामकाजासाठी कार्यालयीन व प्रशासकीय भाग भांडवली खर्च भागविण्याकरीता अनुक्रमे २२३५ सी ५१९ व ४२३५ ०३७८ असे दोन लेखाशिर्ष निर्माण करण्यात आले आहेत. सदर महामंडळाच्या आकृतीबंधाचे काम शासनस्तरावर चालू आहे. त्यामुळे महामंडळाच्या व्यवस्थापकीय संचालक पदाचा कार्यभार आयुक्त, समाजकल्याण, पुणे तसेच इतर अधिकारी / कर्मचारी पदाचा कार्यभार तात्पुरत्या स्वरुपात समाजकल्याण विभागाच्या अधिकारी / कर्मचारी यांच्याकडे सोपविण्यात आला आहे.
उपरोक्त लेखाशिर्षाद्वारे वितरीत करण्यात आलेला निधी खर्च करण्यासाठी नियंत्रण अधिकारी व आहरण व संवितरण अधिकारी घोषित करण्याची बाब शासनाच्या विचाराधीन होती.
# Page 2
शासन निर्णय क्रमांक: संकीर्ण-२०२२/प्र.क्र.१०९/महामंडळे
शासन निर्णय :
लोकनेते गोपीनाथ मुंडे ऊसतोड कामगार कल्याण महामंडळाच्या आर्थिक तरतूदी खर्च करण्यासाठी “नियंत्रण अधिकारी” म्हणून “व्यवस्थापकीय संचालक, लोकनेते गोपीनाथ मुंडे ऊसतोड कामगार कल्याण महामंडळ" तसेच “आहरण व संवितरण अधिकारी” म्हणून “लेखाधिकारी, प्रादेशिक उपायुक्त, समाजकल्याण, पुणे विभाग, पुणे” यांना या शासन निर्णयाद्वारे घोषित करण्यात येत आहे.