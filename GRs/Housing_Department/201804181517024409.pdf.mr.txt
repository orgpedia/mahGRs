# Page 1
लातूर येथील गुमास्ता संघटनेच्या सभासदांसाठी विनियम १३ (२) खालील गृहनिर्माण योजनेबाबत.
महाराष्ट्र शासन
गृहनिर्माण विभाग
शासन निर्णय क्रमांक- वाटप-२०१७/प्र.क्र.४६/गृनिभू
मंत्रालय, मुंबई-४०० ०३२.
दिनांक : १८ एप्रिल, २०१८.
वाचा:- १) शासन निर्णय, गृहनिर्माण विभाग, क्र. वाटप.११०८/प्र.क्र.३०६/गृनिभू, दि.१८.०२.२००९.
२) उपाध्यक्ष तथा मुख्य कार्यकारी अधिकारी, महाराष्ट्र गृहनिर्माण व क्षेत्र विकास प्राधिकरण यांचे पत्र क्र.एमएच/आरएसी/५२/न.क्र.३००/इएम-७/८३४, दि. २८.०२.२०१७ व पत्र क्र. एमएच / आरएसी/५२/न.क्र.३००/ईएम-७/३३७४/२०१७, दि.०५.०८.२०१७.
प्रस्तावना: औरंगाबाद गृहनिर्माण व क्षेत्रविकास मंडळ अंतर्गत लातूर येथील अतिरिक्त एम.आय.डी.सी.
क्षेत्रातील भूखंड क्र.आर- १ मधील १५ हेक्टर क्षेत्र म्हाडाच्या योजनेसाठी एम.आय.डी.सी.
कार्यालयाकडून खरेदी करण्यात आले होते. सदर १५ हेक्टर क्षेत्रातील काही क्षेत्रावर राष्ट्रीय गुमास्ता मंडळाच्या सभासदांकरीता ९९१ अविकसित भूखंडाचा विनियम १३ (२) अंतर्गत प्रस्ताव औरंगाबाद गृहनिर्माण व क्षेत्रविकास मंडळातर्फे तयार करुन महाराष्ट्र गृहनिर्माण व क्षेत्रविकास प्राधिकरणाकडे सादर करण्यात आला होता. सदर प्रस्ताव प्राधिकरणातर्फे ठराव क्रमांक ६३१९, दि.२०.०९.२००८ अन्वये मान्य करुन, अंतिम मंजूरीसाठी शासनाकडे सादर करण्यात आला होता. प्राधिकरणाच्या सदरहू ठरावास शासनातर्फे संदर्भाधीन क्र.१ च्या शासन निर्णयान्वये मंजूरी प्रदान करण्यात आली होती.
तथापि महाराष्ट्र राज्य औद्योगिक विकास महामंडळाच्या करारनाम्यातील अटी व शर्तीनुसार पाच वर्षात घरांचे बांधकाम, बाह्य सुविधा पुरविण्याचे काम करावयाची जबाबदारी म्हाडाची असल्याने तशी जाणीव करुन दिल्यानंतरही सदर बाबतीत गुमास्ता मंडळाकडून काहीच प्रतिसाद मिळाला नाही.
तसेच वरील क्षेत्रावर प्रधानमंत्री आवास योजनेअंतर्गत २४०० सदनिकांची योजना प्रस्तावित करण्यात आली असून सदर योजनेच्या प्रस्तावास केंद्र शासनाच्या समितीतर्फे दि.०८.०८.२०१६ रोजीच्या आदेशान्वये मंजूरी प्रदान करण्यात आली आहे. सदर योजनेचे कार्यान्वयन सत्वर होणे आवश्यक आहे.
सबब आता प्राधिकरणाने त्यांचा ठराव क्र.६६४६, दि.१९.१२.२०१३ अन्वये सदर जमिनीवरील ९९१ भूखंड विनियम १३ (२) अन्वये राष्ट्रीय गुमास्ता मंडळाच्या सभासदांना वाटप करण्याचा प्राधिकरणाचा ठराव क्र.६३१९ रद्द करुन त्या संबंधीचा शासन निर्णय रद्द करण्यासाठीचा प्रस्ताव संदर्भाधीन क्र.२ च्या शासन पत्रान्वये शासनास सादर केला आहे.
प्रकरणाची उपरोक्त वस्तुस्थिती तसेच महाराष्ट्र गृहनिर्माण व क्षेत्रविकास प्राधिकरणाने संबंधित शासन निर्णय रद्द करण्याची केलेली विनंती विचारात घेता संदर्भाधीन क्र. १ चा शासन निर्णय रद्द करण्याची बाब शासनाच्या विचाराधीन होती.
# Page 2
शासन निर्णय क्रमांकः वाटप-२०१७/प्र.क्र.४६/गृनिभू
शासन निर्णय :
लातूर येथील अतिरिक्त महाराष्ट्र औद्योगिक विकास महामंडळ क्षेत्रातील भूखंड क्रमांक आर-१ या म्हाडाच्या जमिनीवर प्रधानमंत्री आवास योजनेंतर्गत २४०० सदनिकांची योजना प्रस्तावित करण्यात आली असून सदरहू योजनेंतर्गत घरे तयार करताना लाभार्थ्यांमध्ये राष्ट्रीय गुमास्ता मंडळांच्या उक्त ९९१ सभासदांपैकी प्रधानमंत्री आवास योजनेचे (शहरी) निकष पूर्ण करणाऱ्या सभासदांना प्राथम्याने घरे देण्यात येतील या अटीच्या अधीन राहून यापूर्वी पारित केलेला गृहनिर्माण विभागाचा संदर्भाधीन शासन निर्णय, क्र.वाटप.११०८/प्र.क्र.३०६/गृनिभू, दि.१८.०२.२००९ या शासन निर्णयान्वये रद्द करण्यात येत आहे.