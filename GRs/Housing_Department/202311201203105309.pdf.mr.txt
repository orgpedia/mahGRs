# Page 1
अतिवृष्टीमुळे आलेल्या पुरामध्ये नाल्यांलगत वसलेल्या झोपडपट्टीवासीयांच्या संरक्षणार्थ संरक्षक भिंतीचे बांधकाम करण्याबाबत
महाराष्ट्र शासन
गृहनिर्माण विभाग
शासन शुध्दीपत्रक क्रमांक- संकीर्ण - २०२३/प्र.क्र.८२/झोपनि-२,
मादाम कामा मार्ग, हुतात्मा राजगुरु चौक,
मंत्रालय, मुंबई- ४०० ०३२.
दिनांक : २० नोव्हेंबर, २०२३.
संदर्भ :- १) गृहनिर्माण विभाग, शासन निर्णय क्रमांक पुनर्व-२०१०/प्र.क्र.१६२ (अ)/झोपनि-२, दि. ४ मार्च, २०१५
२) गृहनिर्माण विभाग, शासन निर्णय क्रमांक संकीर्ण-२०२३/प्र.क्र.८२)/झोपनि-२, दि. १० जूलै, २०२३
३) मुंबई झोपडपट्टी सुधार मंडळाचे दि. ४ ऑक्टोबर, २०२३ रोजीचे पत्र.
प्रस्तावना :
या विभागाच्या उपरोक्त संदर्भ क्रमांक १ येथील दिनांक ४ मार्च, २०१५ रोजीच्या शासन निर्णयान्वये बृहन्मुंबईतील डोंगर उतारावरील / धोकादायक दरडीखाली राहणाऱ्या झोपडपट्टीवासीयांच्या संरक्षणार्थ संरक्षक भिंती बांधण्याबाबत मार्गदर्शक सूचना देण्यात आलेल्या आहेत. त्यानुसार केवळ ९ मीटर उंचीपर्यंतच्या संरक्षण भिंती बांधण्याचे काम मुंबई झोपडपट्टी सुधार मंडळाकडून कार्यन्वयन यंत्रणा म्हणून करण्यात येते व त्यासाठी नियोजन विभागामार्फत परस्पर सुधार मंडळास निधी उपलब्ध करुन दिला जातो.
तसेच ९ मीटरपेक्षा जास्त उंचीच्या संरक्षण भिंती बांधण्याचे काम सार्वजनिक बांधकाम विभाग किंवा अन्य सुयोग्य यंत्रणेकडून करुन घेण्यात येते. सदर शासन निर्णयातील मार्गदर्शक सूचना क्रमांक ३ पुढीलप्रमाणे आहे.
सूचना क्रमांक ३) ९ मीटर उंचीपर्यंतची उपरोक्त संरक्षक भिंतीची कामे डोंगर उतारावरील झोपडपट्टयांमध्ये संभाव्य जिवित व वित्तहानी टाळण्याच्या दृष्टीने घोषित/अघोषित, अधिकृत वा अनधिकृत झोपडपट्टी असा फरक विचारात न घेता करण्यात यावीत.
२. बृहन्मुंबईमध्ये डोंगर उतारावर व उंच टेकडयांवर झोपडपट्टया वसलेल्या आहेत. डोंगरांची होणारी झीज व दरडी कोसळण्यापासून झोपडपट्टयांमध्ये मोठया प्रमाणात जिवित / वित्त हानीच्या दुर्दैवी घटना घडतात. तथापि, या विभागाच्या दि. ४ मार्च, २०१५ रोजीच्या शासन निर्णयामध्ये खाजगी जागांवर संरक्षण भिंत बांधण्याबाबत उल्लेख करण्यात आलेला नाही. यास्तव या विभागाच्या दि. ४ मार्च, २०१५ रोजीच्या शासन निर्णयामध्ये सुधारणा करुन त्यामधील सूचना क्रमांक ३ मध्ये उक्त बाबींचा समावेश करण्याबाबतचा प्रस्ताव शासनाच्या विचाराधीन होता. त्यानुसार या विभागाच्या दि. ४ मार्च, २०१५ रोजीच्या शासन निर्णयामध्ये सुधारणा करुन त्यामधील सूचना क्र. ३ मध्ये पुढीलप्रमाणे सुधारणा करण्याचा शासनाने निर्णय घेतला आहे.
# Page 2
शासन शुध्दीपत्रक क्रमांकः संकीर्ण - २०२३/प्र.क्र.८२/झोपनि-२
शासन शुध्दीपत्रक : या विभागाच्या शासन निर्णय क्रमांक पुनर्व-२०१०/प्र.क्र.१६२ (अ)/झोपनि-२, दि. ४ मार्च, २०१५ मधील मार्गदर्शक सूचना क्र. ३ ऐवजी खालीलप्रमाणे सूचना क्र. ३ असे वाचावी.
“३) ९ मीटर उंचीपर्यंतची उपरोक्त संरक्षक भिंतीची कामे डोंगर उतारावरील झोपडपट्टयांमध्ये संभाव्य जिवित व वित्तहानी टाळण्याच्या दृष्टीने घोषित/अघोषित वा अधिकृत / अनधिकृत, शासकीय/खाजगी जागेवरील झोपडपट्टी असा फरक विचारात न घेता करण्यात यावीत.”