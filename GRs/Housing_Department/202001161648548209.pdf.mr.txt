# Page 1
म्हाडाच्या गोरेगाव सिध्दार्थ नगर (पत्राचाळ) सहकारी गृहनिर्माण संस्थेच्या प्रलंबित पुनर्विकासाठी तातडीने करावयाच्या उपाययोजनाबाबत...
महाराष्ट्र शासन
गृहनिर्माण विभाग,
शासन निर्णय, क्रमांक:- बैठक -२०१६/प्र.क.०४/गृनिप
मादाम कामा मार्ग, हुतात्मा राजगुरु चौक,
मंत्रालय, मुंबई : - ४०० ०३२
दिनांक:- १६ जानेवारी, २०२०.
वाचा:- शासन निर्णय, गृहनिर्माण विभाग, क्र. वाटप २०१८/प्र.क्र.१४३/गृनिप, दि.२८.३.२०१८
प्रस्तावना: महाराष्ट्र गृहनिर्माण व क्षेत्र विकास प्राधिकरणाच्या (म्हाडा) अखत्यारितील गोरेगाव (पश्चिम), मुंबई येथील सिध्दार्थ नगर सहकारी गृहनिर्माण संस्थेच्या (पत्राचाळ) पुनर्विकासाच्या अनुषंगाने सखोल चौकशी करुन शासनास अहवाल सादर करण्यासाठी वाचा येथील शासन निर्णय, दिनांक २८.३.२०१८ अन्वये, श्री.जॉनी जोसेफ, सेवानिवृत्त मुख्य सचिव यांच्या अध्यक्षतेखाली एक सदस्यीय समिती नेमण्यात आली होती.
सदरहू समितीने त्यांचा अहवाल शासनास सादर केला आहे.
त्याचप्रमाणे संबंधित विकासकाने शासन तसेच म्हाडाच्या निर्देशाचे तसेच कालमर्यादेचे उल्लंघन केल्यामूळे प्रकल्प म्हाडाच्या ताब्यात घेण्यासंदर्भात म्हाडाने दि. १२.१.२०१८ रोजी टर्मिनेशन नोटीस दिली होती. सदरहू टर्मिनेशन नोटीशीच्याविरुध्द मा. उच्च न्यायालयात रिट याचिका दाखल केली आहे. सदर याचिका अद्यापही न्यायप्रविष्ठ आहे.
मा. मुख्यमंत्री महोदयांकडे दि.१३.१.२०२० रोजी झालेल्या आढावा बैठकीमध्ये सदरहू विषयाबाबत चर्चा झाली. त्यामध्ये सदरहू प्रकल्पाच्या पुनर्विकासाची प्रक्रिया सन २००७ पासून चालू असून सदर चाळींतील सुमारे ६७२ मूळ रहिवाशी अद्याप पुनर्वसन सदनिकांच्या प्रतिक्षेत आहेत. त्याचप्रमाणे संबंधित विकासकाकडून सदर रहिवाशांना अनेक महिन्यांपासून भाडे सुध्दा देण्यात येत नाही, अशा स्वरुपाच्या तक्रारी आहेत. आता सदर प्रकरण मा.उच्च न्यायालयात न्यायप्रविष्ठ असल्याने पुनर्विकासाची प्रक्रिया लांबणीवर पडली आहे.
त्याचप्रमाणे म्हाडाला प्राप्त होणाऱ्या हिश्यावर बांधण्यात आलेल्या ३०६ सदनिकांची सोडत म्हाडाने २ वर्षापुर्वीच काढली आहे. मात्र, सदर सदनिकांचे वितरण संबंधितांना अद्याप करण्यात आलेले नाही.
त्यानुषंगाने तातडीने कार्यवाही करण्याची बाब शासनाच्या विचाराधीन होती.
शासन निर्णयः गोरेगाव, मुंबई येथील पत्राचाळ वसाहतीमधील सिध्दार्थ नगर सहकारी गृहनिर्माण संस्थेच्या पुनर्विकास प्रकल्पामधील मूळ रहिवाशांचे थकीत भाडे देणे, त्यांची पुनर्वसनाची प्रक्रिया पुर्ण करणे, म्हाडाच्या उक्त सोडतीमधील ३०६ विजेत्यांना सदनिकांचे वितरण करणे या व इतर अनुषंगीक मुद्यांच्या अनुषंगाने सदर प्रकरणातील न्याय प्रविष्ठ बाबी / मा. न्यायालयांचे आदेश विचारात घेऊन, पुढील १५ दिवसांमध्ये उपाययोजना सुचविण्यासाठी श्री.जॉनी जोसेफ, सेवानिवृत्त मुख्य सचिव यांची नियुक्ती करण्यात येत आहे.
# Page 2
शासन निर्णय क्रमांकः बैठक -२०१६/प्र.क.०४/गृनिप
श्री.जॉनी जोसेफ, सेवानिवृत्त मुख्य सचिव यांनी उपरोक्त मुद्यांच्या अनुषंगाने करावयाच्या उपाययोजनांबाबतचा अहवाल १५ दिवसांत शासनास सादर करावा.