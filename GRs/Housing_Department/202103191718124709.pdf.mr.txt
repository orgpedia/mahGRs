# Page 1
महाराष्ट्र गृहनिर्माण व क्षेत्र विकास प्राधिकरण (म्हाडा) अंतर्गत विकास नियंत्रण नियमावली अन्वये पुनर्विकासासंबंधीची सर्व देकारपत्रे देण्यापूर्वी शासनाची पूर्वमंजूरी घेण्याबाबत.....
महाराष्ट्र शासन
गृहनिर्माण विभाग
शासन परिपत्रक क्र. वाटप-२०२१/प्र.क्र.६०/गृनिभू,
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२
दिनांक :- १९ मार्च, २०२१
शासन परिपत्रक: महाराष्ट्र गृहनिर्माण व क्षेत्रविकास प्राधिकरण यांच्या स्तरावरुन विविध पुनर्विकास प्रस्तावांना मान्यता देण्यात येतात. याबाबत शासनस्तरावर कोणत्याही प्रकारची माहिती नसते.
काही प्रस्तावांमध्ये अनियमितता असल्यास त्याबाबतच्या तक्रारी शासनाकडे येतात. परंतू याबाबत शासनाकडे कोणतीही माहिती नसल्याने शासनस्तरावरुन अशा प्रकरणांमध्ये कोणतीही माहिती देता येत नाही व तक्रारींचे निराकरण करता येत नाही. त्यामुळे म्हाडा व शासन यांच्या कामामध्ये सुसूत्रता व एकवाक्यता असावी यासाठी सद्यस्थितीमध्ये म्हाडाकडे असलेल्या महत्वाच्या बाबी शासन मान्यतेने होणे आवश्यक आहेत.
म्हाडा प्राधिकरणामार्फत DCPR - २०३४ मधील विकास नियंत्रण नियमावली ३३ (५), ३३(६), ३३(७) आणि ३३ (९) अन्वये मुंबई शहर व उपनगरातील उपकरप्राप्त/म्हाडाच्या मालकीच्या इमारतींच्या पुनर्विकासासाठी देकारपत्रे देण्यात येतात. त्याचबरोबर म्हाडा प्राधिकरणाच्या अखत्यारितील प्रादेशिक मंडळामार्फतसुध्दा म्हाडाच्या मालकीच्या इमारतींच्या पुनर्विकासासाठी देकारपत्रे देण्यात येतात. अशा प्रकारचे देकारपत्रे हे बऱ्याच वेळेस शासनाच्या ध्येय धोरणाविरुध्द देण्यात आल्याचे आढळून आलेले आहे. त्यामुळे जनमानसात शासनाची प्रतिमा मलीन होते व त्याचबरोबर अशा प्रकरणी बऱ्याच वेळेस तारांकित प्रश्न/लक्षवेधी सूचना/विविध विधिमंडळ आयुधांमार्फत संबंधित मा. आमदार हे विधानमंडळात प्रश्न उपस्थित करतात. शासन हे विधीमंडळास उत्तरदायी असल्यामुळे अशा चुकीच्या प्रकरणी शासनास विधीमंडळास उत्तर देणे अवघड होते.
यास्तव, महाराष्ट्र गृहनिर्माण व क्षेत्र विकास अधिनियम, १९७६ च्या कलम १६४ (१) मधील तरतूदीनुसार शासनास प्राप्त झालेल्या अधिकारानुसार, पुढीलप्रमाणे निदेश/ सूचना देण्यात येत आहेत: विकास नियंत्रण नियमावली ३३ (५), ३३ (६), ३३(९) व इतर विकास नियंत्रण नियमावली, म्हाडा प्राधिकरणाच्या अखत्यारितील विविध प्रादेशिक मंडळे यांच्यामार्फत व इतर प्रकरणी देकारपत्रे देण्यापूर्वी, या सर्व प्रकरणी शासनाची पूर्वमंजूरी घेणे बंधनकारक राहील.
# Page 2
शासन परिपत्रक क्रमांकः वाटप-२०२१/प्र.क्र.६०/गृनिभू