# Page 1
प्रकल्पबाधित व्यक्तींकरिता (पीएपी) पर्यायी सदनिकांच्या संदर्भात धोरण ठरविण्याकरिता शासनास शिफारशी करण्यासाठी कृती दल (टास्क फोर्स) स्थापन करण्याबाबत
महाराष्ट्र शासन
गृहनिर्माण विभाग
शासन निर्णय क्रमांक - याचिका - २०२३/प्र.क्र.२२०/झोपनि-२,
मादाम कामा मार्ग, हुतात्मा राजगुरु चौक,
मंत्रालय, मुंबई- ४०० ०३२.
दिनांक : २२ नोव्हेंबर, २०२३.
प्रस्तावना : सार्वजनिक हिताच्या पायाभूत प्रकल्पाने बाधित झालेल्या नागरिकांना प्रकल्पग्रस्त सदनिका विहित कालावधीत वाटप न झाल्याने अनेक प्रकल्पांना विलंब होत असल्याचे मा. उच्च न्यायालयाने रिट पिटीशन क्रमांक ८९७३ / २०२३ मध्ये दि. ३.११.२०२३ रोजी पारित केलेल्या आदेशात नमूद केले आहे. या अनुषंगाने शासन स्तरावर निश्चित धोरण ठरविण्याकरिता अपर मुख्य सचिव (गृहनिर्माण) यांचे अध्यक्षतेखाली दि. ९.११.२०२३ रोजी बैठक आयोजित करण्यात आली होती. सदरहू बैठकीसाठी नगरविकास विभाग, बृहन्मुंबई महानगरपालिका, मुंबई महानगर प्रदेश विकास प्राधिकरण, झोपडपट्टी पुनर्वसन प्राधिकरण, मुंबई, महाराष्ट्र गृहनिर्माण व क्षेत्रविकास प्राधिकरण, महाराष्ट्र राज्य रस्ते विकास महामंडळ या प्राधिकरणांचे अधिकारी उपस्थित होते. मुंबई महानगर परिसरात अनेक पायाभूत प्रकल्प सुरु असून, नजीकच्या कालावधीत पीएपी सदनिकांची मोठया प्रमाणात निकड भासणार आहे. तथापि, उपलब्ध पीएपी सदनिकांची संख्या नगण्य असल्याची वस्तुस्थिती निदर्शनास आल्यानंतर सदर बैठकीमध्ये पीएपी सदनिकांच्या संदर्भात निश्चित धोरण ठरविण्याकरिता शासनास शिफारशी करण्यासाठी कृती दल (टास्क फोर्स) गठित करण्याचे निदेश देण्यात आले आहेत. सदर कृती दल स्थापन करणे व सदरहू कृती दलाची कार्यकक्षा ठरवून देण्याची बाब शासनाच्या विचाराधीन होती.
शासन निर्णय : पीएपी सदनिकांच्या संदर्भात धोरण ठरविण्याकरिता शासनास शिफ़ारशी करण्यासाठी पुढीलप्रमाणे कृती दल (टास्क फोर्स) स्थापन करण्यास शासन मान्यता देण्यात येत आहे
# Page 2
शासन निर्णय क्रमांकः याचिका २०२३ / प्र.क्र.२२० / झोपनि- २,
-----------------------------------------------------------------------------------------------
| अ.क्र. | अधिकाऱ्यांचे नाव व पदनाम | कृती दलातील पदनाम |
| १ | मा. श्री. दिलीप भोसले, सेवानिवृत्त मुख्य न्यायाधिश, उच्च न्यायालय, अलाहाबाद | अध्यक्ष |
| २ | श्री. सतीश लोखंडे, मुख्य कार्यकारी अधिकारी, झोपडपट्टी पुनर्वसन प्राधिकरण, मुंबई | सदस्य |
|  | श्री. अश्विन मुदगल, अतिरीक्त महानगर आयुक्त, मुंबई महानगर प्रदेश विकास प्राधिकरण, मुंबई | सदस्य |
| ४ | श्री. सुधाकर शिंदे, अतिरीक्त आयुक्त, बृहन्मुंबई महानगरपालिका, मुंबई | सदस्य सचिव |
| ५ | श्री. मिलिंद बोरीकर, मुख्य अधिकारी, मुंबई गृहनिर्माण व क्षेत्रविकास प्राधिकरण, मुंबई | सदस्य |
| ६ | श्री. अविनाश पाटील, संचालक, नगर रचना, पुणे | सदस्य |
| ७ | श्री. बाळासाहेब थिटे, संचालक, वित्त, महाजनको, मुंबई | सदस्य |
-----------------------------------------------------------------------------------------------
२. सदरहू कृती दल (टास्क फोर्स) ची कार्यकक्षा पुढीलप्रमाणे राहील : १) पीएपी सदनिकांच्या निर्मितीमध्ये वाढ करण्याकरिता विविध विभागांचे नियम, अधिनियम यांचा अभ्यास करुन शासनास धोरण ठरविण्यासाठी शिफारस करणे,
२) पीएपी सदनिका वाटप करण्याबाबतचा प्राधान्यक्रम ठरविणे, ३) पीएपी सदनिका वाटप करण्याकरिता विहित शुल्क, अटी व शर्ती ठरविणे, ३. सदरहू कृती दलाने उपरोक्त मुद्दयांबाबत अभ्यास करुन त्यांच्या शिफारशी १ महिन्यांत शासनास सादर कराव्यात.
४. कृती दलाने शासनास केलेल्या शिफारशीनुसार प्रचलित धोरणात बदल करावयाचा असल्यास या संदर्भात गृहनिर्माण विभागाने सबंधित विभागाची मान्यता घ्यावी.
५. सदर कृती दलातील अध्यक्ष व सदस्यांना शासनाच्या प्रचलित दराप्रमाणे भत्ते/मानधन अनुज्ञेय राहील.
६. सदर कृती दलाकरिता कार्यालय, वाहन व्यवस्था, कर्मचारी वृंद, आवश्यक कार्यालयीन साधन सामुग्री, अनुज्ञेय मानधन, बैठकीची व्यवस्था, इ. व्यवस्था बृहन्मुंबई महानगरपालिकेने करावी.
पृष्ठ ३ पैकी २
# Page 3
शासन निर्णय क्रमांकः याचिका २०२३ / प्र.क्र.२२० / झोपनि- २,