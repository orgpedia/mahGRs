# Page 1
रखडलेल्या झोपडपट्टी पुनर्वसन योजना पूर्ण करण्यासाठी अभय योजना राबविणे आणि निविदा प्रक्रियेने विकासकाच्या नियुक्तीची शिफारस करण्यासाठी समिती गठीत करण्याबाबत.
महाराष्ट्र शासन
गृहनिर्माण विभाग
शासन निर्णय क्र. संकीर्ण-२०२१/प्र.क्र.१३५/झोपसु-१
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :- ०७ जून, २०२२.
वाचा : गृहनिर्माण विभागाचा शासन निर्णय क्र.संकीर्ण-२०२१/प्र.क्र.१३५/झोपसु-१, दि.२५.०५.२०२२
प्रस्तावना : रखडलेल्या झोपडपट्टी पुनर्वसन योजना पूर्ण करण्यासाठी अभय योजना राबविणे तसेच रखडलेल्या योजनांमध्ये निविदा प्रक्रिया राबवून झोपडपट्टी पुनर्वसन योजना पूर्ण करण्याकरीता नवीन विकासकाची नियुक्ती करणे, अशा उपाययोजना करण्याबाबतचा निर्णय वाचा येथील शासन निर्णयान्वये घेण्यात आला आहे.
रखडलेल्या झोपडपट्टी पुनर्वसन योजनांच्या यादीमधून अभय योजना राबविण्यासाठी योजनांची निवड करुन शासनास शिफारस करण्यासाठी तसेच झोपडपट्टी पुनर्वसन प्राधिकरणाने तयार केलेल्या विकासकांच्या यादीतून एखाद्या विशिष्ट योजनेकरीता विकासकाची नियुक्ती करण्याबाबत शासनास शिफारस करण्यासाठी त्याचप्रमाणे रखडलेल्या योजना पूर्ण करण्यास तयार असलेल्या वित्तीय संस्थांची सक्षमता तपासण्यासाठी प्रधान सचिव (गृहनिर्माण) यांच्या अध्यक्षतेखाली समिती गठीत करण्याची बाब शासनाच्या विचाराधीन होती.
शासन निर्णय : रखडलेल्या झोपडपट्टी पुनर्वसन योजना पूर्ण करण्यासाठी निविदा प्रक्रियेने विकासकाच्या नियुक्तीची शिफारस करणे आणि अभय योजना राबविण्याकरिता रखडलेल्या योजनेतून एखादया योजनेची निवड करुन शासनास शिफारस करण्याकरिता पुढीलप्रमाणे समिती गठीत करण्यात येत आहे:
----------------------------------------------------------------
| १) | अपर मुख्य सचिव / प्रधान सचिव / सचिव (गृहनिर्माण) | अध्यक्ष |
| २) | मुख्य कार्यकारी अधिकारी, झोपडपट्टी पुनर्वसन प्राधिकरण | सदस्य |
| ३) | मुख्य विधि सल्लागार, झोपडपट्टी पुनर्वसन प्राधिकरण | सदस्य |
| ४) | विधिविषयक तज्ञ | सदस्य |
| ५) | अर्थविषयक तज्ञ | सदस्य |
| ६) | अभियांत्रिकी तज्ञ | सदस्य |
| ७) | वित्त नियंत्रक, झोपडपट्टी पुनर्वसन प्राधिकरण | सदस्य सचिव |
----------------------------------------------------------------
२. विधिविषयक व अर्थविषयक तज्ञांच्या नेमणुकीच्या बाबतीत झोपडपट्टी पुनर्वसन प्राधिकरणामार्फत इच्छुकता मागविण्यात येईल व शासन मान्यतेने त्यांची समितीवर नियुक्ती करण्यात येईल. तर, अभियांत्रिकी तज्ञाची नेमणूक शासनाकडून नामनिर्देशनाने करण्यात येईल.
# Page 2
शासन निर्णय क्रमांकः संकीर्ण-२०२१/प्र.क्र.१३५/झोपसु-१
३. रखडलेल्या झोपडपट्टी पुनर्वसन योजना पूर्ण करण्यासाठी झोपडपट्टी पुनर्वसन प्राधिकरणाने तयार केलेल्या विकासकाच्या यादीतील विकासकाच्या नियुक्तीची शिफारस करणे आणि अभय योजना राबविण्याच्या अनुषंगाने झोपडपट्टी पुनर्वसन प्राधिकरणाने सादर केलेल्या प्रस्तावांमधून शासनाच्या मान्यतेसाठी सादर करावयाच्या प्रस्तावांची निवड करणे तसेच रखडलेल्या झोपडपट्टी पुनर्वसन योजना पूर्ण करण्यासाठी तयार असलेल्या वित्तीय संस्थांची आर्थिक क्षमता तपासणे, अशी समितीची कार्यकक्षा राहील.