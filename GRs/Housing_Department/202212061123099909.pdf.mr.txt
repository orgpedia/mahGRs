# Page 1
प्रधानमंत्री आवास योजना (शहरी) अंतर्गत औरंगाबाद येथील प्रकल्पांसाठी समिती गठीत करणेबाबत..
महाराष्ट्र शासन
गृहनिर्माण विभाग
शासन निर्णय क्रमांक : प्रआयो-२०२२/प्र.क्र.१५३/गृनिधो-२
मंत्रालय, मुंबई - ४०० ०३२
दिनांक : ०५ डिसेंबर, २०२२
वाचा : दिनांक ०१.१२.२०२२ रोजी मा.उप मुख्यमंत्री (गृहनिर्माण) यांचे अध्यक्षतेखाली झालेल्या बैठकीचे इतिवृत्त.
प्रस्तावना : औरंगाबाद महानगर पालिकेमार्फत प्रधानमंत्री आवास योजना (शहरी) अंतर्गत राबविण्यात येणाऱ्या ६ प्रकल्पांतर्गत मंजूर ३९७६० सदनिका बांधण्याकरीता येणाऱ्या विविध अडचणींच्या अनुषंगाने तसेच निविदाधारकाची आर्थिक व भौतिक क्षमता तपासणे, मंजूर जागेच्या ठिकाणी प्रत्यक्ष किती सदनिका होऊ शकतील याबाबतचा आढावा घेणे इत्यादी बाबींसाठी समिती गठीत करण्याचे निर्देश मा. उप मुख्यमंत्री (गृहनिर्माण) यांचे अध्यक्षतेखाली दिनांक ०१.१२.२०२२ रोजी आयोजित करण्यात आलेल्या बैठकीत देण्यात आले आहेत. सदर निर्देशाच्या अनुषंगाने समिती गठीत करण्याची बाब शासनाच्या विचाराधीन होती.
शासन निर्णय : प्रधानमंत्री आवास योजना (शहरी) अंतर्गत औरंगाबाद महानगर पालिकेमार्फत राबविण्यात येणाऱ्या एकूण ७ भूखंड क्षेत्रांवर ६ प्रकल्पांतर्गत मंजूर ३९७६० सदनिका बांधण्याकरीता येणाऱ्या विविध अडचणींच्या अनुषंगाने तसेच निविदाधारकाची आर्थिक व भौतिक क्षमता तपासणे, मंजूर जागेच्या ठिकाणी प्रत्यक्ष किती सदनिका होऊ शकतील याबाबतचा आढावा घेणे इत्यादी बाबींसाठी खालीलप्रमाणे समिती गठीत करण्यास यान्वये मंजूरी देण्यात येत आहे.
--------------------------------------------------------------------------
| १) | अपर मुख्य सचिव, गृहनिर्माण विभाग | अध्यक्ष |
| २) | जिल्हाधिकारी, औरंगाबाद | सदस्य |
| ३) | आयुक्त, औरंगाबाद महानगरपालिका, औरंगाबाद | सदस्य सचिव |
| ४) | मुख्याधिकारी, औरंगाबाद गृहनिर्माण व क्षेत्रविकास मंडळ, औरंगाबाद | सदस्य |
| ५) | कार्यकारी अभियंता, औरंगाबाद म्हाडा मंडळ, औरंगाबाद | सदस्य |
--------------------------------------------------------------------------
उपरोक्त समितीने खालीलप्रमाणे विहित कालावधीत कार्यवाही करावी.
१) औरंगाबाद महानगर पालिके अंतर्गत ७ भूखंडापैंकी काही भूखंडांवर अतिक्रमण आहे तर काही भूखंडांवर खदान, तलाव, टेकडी इत्यादी असल्याने तसेच याच निविदाधारकाने महानगरपालिकेस दिनांक २७.१०.२०२२ रोजी दिलेले पत्र विचारात घेऊन सदर सर्व भूखंडावर प्रधानमंत्री आवास योजनेअंतर्गत नेमक्या नक्की किती सदनिका बांधल्या जाऊ शकतात (Fesibility) याची छाननी समितीने करावी.
२) सध्याचे प्रक्रियेत पात्र निविदा धारकास उपरोक्त मुद्दा क्र.१ नुसार प्रथम टप्प्यातील ७००० सदनिकांपैकी किती सदनिका प्रत्यक्षात बांधल्या जाऊ शकतात (Fesibility) व त्यापैकी किती सदनिका बांधण्याची निविदाधारकाची क्षमता (Technical and Financial Capacity) आहे, याची समितीने खात्री करावी.
३) सद्या औरंगाबाद महानगरपालिकेने जाहिर केलेल्या निविदांमध्ये लघुत्तम निविदाकार यांनी औरंगाबाद महानगरपालिकेस सदनिका बांधण्याकरीता सादर केलेला बांधकामाचा दर आर्थिकदृष्ट्या दुर्बल घटकांना परवडावा याकरीता उक्त निविदाकारास समितीने त्यांचे समोर पाचारण करावे व दराबाबत वाटाघाटी कराव्यात.
# Page 2
शासन निर्णय क्रमांकः प्रआयो-२०२२/प्र.क्र.१५३/गृनिधो-२
४) निविदाकाराने पडेगाव जि. औरंगाबाद येथील ७२८ सदनिकांकरिता औरंगाबाद महानगरपालिकेस बँक गँरेटी दिली असल्याने, औरंगाबाद महानगरपालिकेने उक्त भूखंडाकरीता समितीने ठरविलेल्या दरानुसार निविदाकारास कार्यादेश देण्याच्या अनुषंगाने योग्य तो निर्णय घेणे.
५) प्रथम टप्प्यातील ७००० सदनिका वगळता, उर्वरित सदनिका वेळेत पूर्ण करण्यासाठी काय पावले उचलावी लागतील, याबाबत समितीने शिफारस करावी.
उपरोक्त मुद्यांबाबत संपूर्ण कार्यवाही करून समितीने आपला अहवाल दिनांक २० डिसेंबर, २०२२ पूर्वी सादर करावा.