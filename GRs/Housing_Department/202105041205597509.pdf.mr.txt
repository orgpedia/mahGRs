# Page 1
महाराष्ट्र गृहनिर्माण व क्षेत्रविकास प्राधिकरणामार्फत विकास नियंत्रण नियमावली विनियम ३३ (७) अन्वये उपकरप्राप्त इमारतींच्या पुनर्विकासासाठी २.५ चटईक्षेत्र निर्देशांकाचे प्रकल्प ३.० चटई क्षेत्र निर्देशांकांच्या (FSI) प्रकल्पात रुपांतरीत करण्यासंदर्भात सुधारीत ना-हरकत प्रमाणपत्र देण्याची कार्यवाही शासनाच्या पुर्व मंजूरीने करण्याबाबत...
महाराष्ट्र शासन
गृहनिर्माण विभाग
शासन परिपत्रक क्र. पुनर्वि-२०२१/प्र.क्र.८७/दुवपु-१
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२
दिनांक :- ०४ मे, २०२१
शासन परिपत्रक :
महाराष्ट्र गृहनिर्माण व क्षेत्रविकास प्राधिकरण यांच्या स्तरावरून विविध पुनर्विकास प्रस्तावांना
मान्यता देण्यात येतात. याबाबत शासनस्तरावर कोणत्याही प्रकारची माहिती नसते. काही प्रस्तावांमध्ये
अनियमितता असल्यास त्याबाबतच्या तक्रारी शासनाकडे प्राप्त होतात. परंतू याबाबत शासनाकडे
कोणतीही माहिती नसल्याने शासनस्तरावरुन अशा प्रकारच्या तक्रारींचे निराकरण करता येत नाही.
त्यामुळे महाराष्ट्र गृहनिर्माण व क्षेत्रविकास प्राधिकरण व शासन यांच्या कामामाध्ये सुसूत्रता व एकवाक्यता
असावी यासाठी सद्यस्थितीमध्ये महाराष्ट्र गृहनिर्माण व क्षेत्रविकास प्राधिकरणाकडे असलेल्या महत्वाच्या
बाबी शासन मान्यतेने होणे आवश्यक आहेत.
मुंबई शहर बेटावरील उपकरप्राप्त इमारतींचा पुनर्विकास विकास नियंत्रण आणि प्रोत्साहन
नियमावली-२०३४ मधील विनियम ३३(७) अंतर्गत कार्यवाही करुन ना-हरकत प्रमाणपत्र महाराष्ट्र
गृहनिर्माण व क्षेत्रविकास प्राधिकरणाच्या मुंबई इमारत दुरुस्ती व पुनर्रचना मंडळाकडून देण्यात येते. अशा
प्रकारचे ना-हरकत प्रमाणपत्र हे बऱ्याच वेळेस शासनाच्या ध्येय धोरणाविरुध्द देण्यात आल्याचे आढळून
आलेले आहे. त्यामुळे जनमानसात शासनाची प्रतिमा मलीन होते व त्याचबरोबर अशा प्रकरणी बऱ्याच
वेळेस तारांकित प्रश्न/लक्षवेधी सूचना/ विविध विधीमंडळ आयुधांमार्फत विधीमंडळ सदस्य हे विधानमंडळात
प्रश्न उपस्थित करतात. सद्यस्थितीत विकास नियंत्रण नियमावली मधील विनियम ३३(७) अंतर्गत २.५
चटईक्षेत्र निर्देशांकाचे प्रकल्प ३.०० चटईक्षेत्र निर्देशांकांच्या (FSI) प्रकल्पात रुपांतरीत करण्यासंदर्भात
सुधारीत मान्यता देणेबाबतची कार्यवाही उपाध्यक्ष तथा मुख्य कार्यकारी अधिकारी, महाराष्ट्र गृहनिर्माण व
क्षेत्रविकास प्राधिकरण यांचे स्तरावर करण्यात येते.
# Page 2
शासन परिपत्रक क्रमांकः पुनर्वि-२०२१/प्र.क्र.८७ / दुवपु-१
महाराष्ट्र गृहनिर्माण व क्षेत्र विकास अधिनियम, १९७६ च्या कलम १६४ (१) मधील तरतूदीनुसार
शासनास प्राप्त झालेल्या अधिकारानुसार, पुढीलप्रमाणे निदेश/सूचना देण्यात येत आहेत :
महाराष्ट्र गृहनिर्माण व क्षेत्रविकास प्राधिकरणामार्फत विकास नियंत्रण आणि प्रोत्साहन
नियमावली-२०३४ मधील विनियम ३३ (७) अन्वये मुंबई शहर बेटावरील उपकरप्राप्त इमारतींच्या
पुनर्विकासासाठी २.५ चटईक्षेत्र निर्देशांकाचे प्रकल्प ३.० चटईक्षेत्र निर्देशांकांच्या (FSI) प्रकल्पात रुपांतरीत
करण्यासंदर्भात देण्यात येणारे सुधारीत ना-हरकत प्रमाणपत्र देण्यापूर्वी शासनाची पूर्वमंजूरी घेणे
बंधनकारक राहील.