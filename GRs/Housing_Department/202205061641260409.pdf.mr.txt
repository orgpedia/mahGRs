# Page 1
महाराष्ट्र गृहनिर्माण व क्षेत्र विकास प्राधिकरण (म्हाडा) अंतर्गत एकल इमारतींचा पुनर्विकास न करता एकापेक्षा जास्त इमारती/संस्था/अभिन्यास यांचा समावेश करुन एकत्रित पुनर्विकासाचे प्रस्ताव विचारात घेण्याबाबत.
महाराष्ट्र शासन
गृहनिर्माण विभाग
शासन निर्णय क्रमांक : वाटप-२०२१/प्र.क्र.६०/गृनिभू
मादाम कामा मार्ग, हुतात्मा राजगुरु चौक,
३ रा मजला, मंत्रालय, मुंबई ४०० ०३२
दिनांक : २८ एप्रिल, २०२२.
प्रस्तावना:
एकत्रित पुनर्विकास करण्याची बाब शासनाच्या विचाराधीन असताना काही ठिकाणी एकल इमारतींच्या पुनर्विकासाचे प्रस्ताव म्हाडास प्राप्त होत आहेत. तथापि, अशा एकल इमारतींच्या पुनर्विकासामुळे त्या क्षेत्रात आवश्यक पायाभूत सुविधा उभारणे व त्यासंबंधित नियोजन करणे शक्य नाही. पर्यायाने एकल इमारतींच्या पुनर्विकासाला मान्यता दिल्यास संपूर्ण क्षेत्राचा समुचित विकास योजनाबध्द पध्दतीने होऊ शकत नाही. त्याअनुषंगाने आता खालीलप्रमाणे निर्णय घेण्यात येत आहे: शासन निर्णय: मुंबई, कोकण, नाशिक व पुणे या म्हाडा अधिनस्थ मंडळांतर्गत ज्या अभिन्यासामध्ये अद्याप पुनर्विकासाची परवानगी देण्यात आलेली नाही, अशा ठिकाणी नियोजित पायाभूत सुविधांचा विकास व क्षेत्राचे समुचित नियोजन करणे शक्य व्हावे, यासाठी एकल इमारतींच्या पुनर्विकास प्रस्तावास कोणत्याही परिस्थितीत मान्यता देण्यात येऊ नये.
पुनर्विकास करावयाच्या क्षेत्रातील अधिकतम इमारती / संस्था / अभिन्यास यांचा समावेश करुन केवळ एकत्रित पुनर्विकासाच्या प्रस्तावांनाच मान्यता / ना-हरकत प्रमाणपत्र प्रदान करण्यात यावे.
अपवादात्मक परिस्थितीत एकल इमारतीच्या पुनर्विकास करणे गरजेचे असल्यास, त्याबाबतचा स्वयंस्पष्ट प्रस्ताव शासनाच्या पूर्व मान्यतेसाठी सादर करण्यात यावा व शासन मान्यता प्राप्त झाल्यानंतरच अशा एकल इमारतींच्या पुनर्विकास प्रस्तावास मान्यता / ना-हरकत प्रमाणपत्र द्यावे.
सदर आदेशाचे उल्लंघन झाल्यास संबंधित जबाबदार अधिकाऱ्यांविरुध्द कडक कारवाई करण्यात यावी.
# Page 2