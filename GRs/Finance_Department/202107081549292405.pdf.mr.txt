# Page 1
विमा संचालनालयाच्या नागपूर विभागीय कार्यालयास वस्तू व सेवाकरासंबंधी कामांसाठी सनदी लेखापालांची सेवा घेण्यास प्रशासकीय मान्यता देण्याबाबत....
महाराष्ट्र शासन
वित्त विभाग
शासन निर्णय क्रमांक: संकीर्ण-२०२१/प्र.क्र.३१/ विमा प्रशासन, मंत्रालय, मुंबई - ४०० ०३२.
दिनांक : ०८ जुलै, २०२१
वाचा :- १) वित्त विभाग, शासन निर्णय क्र.संकीर्ण-२०१७/प्र.क्र.४८/विमा प्रशासन, दि.०१.०३.२०१९ २) वित्त विभाग, शासन निर्णय क्र. संकीर्ण-२०१८/प्र.क्र.६६/विमा प्रशासन, दि.०३.०६.२०१९
प्रस्तावना : दि.०१.०७.२०१७ पासून वस्तू व सेवाकर कायदा, २०१७ लागू करण्यात आला आहे.
वस्तू व सेवाकर हा वस्तू व सेवाकर विभागाच्या संकेतस्थळावर ऑनलाईन पद्धतीनेच भरावा लागतो. कायद्याच्या व तांत्रिक ज्ञानाच्या अभावामुळे विमा संचालनालयास वस्तू व सेवाकर भरताना अनेक अडचणींना तोंड द्यावे लागत आहे. यास्तव, विमा संचालनालय, महाराष्ट्र राज्य, मुंबई यांना वस्तू व सेवाकराशी संबंधित कामांसाठी सनदी लेखापाल (Chartered Accountant) यांची सेवा घेण्यास दि. ०३.०६.२०२१ च्या शासन निर्णयान्वये मान्यता देण्यात आली आहे.
नागपूर येथे विमा संचालनालयाचे विभागीय कार्यालय सुरु करण्यास दि.०१.०३.२०१९ च्या शासन निर्णयान्वये मान्यता देण्यात आली असून सदर कार्यालय दि.२३.०९.२०१९ पासून प्रत्यक्षात कार्यान्वित झाले आहे. मुंबई व नागपूर येथील कार्यालयात जमा होणाऱ्या विमाहप्त्यांवरील वस्तू व सेवाकर आतापर्यंत मुंबई कार्यालयाच्या जीएसटी क्रमांकावर भरण्यात येत होता. आता नागपूर कार्यालयासाठी स्वतंत्र जीएसटी क्रमांक घेण्यात आला असून वस्तू व सेवाकर नागपूर कार्यालयाकडून स्वतंत्रपणे भरण्यात येणार आहे. यास्तव, विमा संचालनालयाच्या नागपूर प्रादेशिक कार्यालयास वस्तू व सेवाकर भरण्याशी संबंधित कामांसाठी सनदी लेखापालांची सेवा घेण्यास मान्यता देण्याची बाब विचाराधीन होती.
शासन निर्णय : विमा संचालनालयास नागपूर विभागीय कार्यालयास खालील अटींच्या अधीनतेने वस्तू व सेवाकर भरण्याच्या अनुषंगाने केवळ कायदेविषयक व तांत्रिक स्वरुपाच्या कामांसाठी सनदी लेखापालांची सेवा घेण्यास मान्यता देण्यात येत आहे : (१) सदर बाबीसाठी येणारा खर्च भागविण्यासाठी “(०१) विमा निधीचे व्यवस्थापन (२२३५०५३४))” या उपशीर्षाखाली “२८, व्यावसायिक व विशेष सेवा” ह्या उद्दिष्टखाली आवश्यक तरतूद मंजूर करुन घेण्याची जबाबदारी विमा संचालकांची राहील. अर्थसंकल्पीय तरतूद उपलब्ध असल्याशिवाय सेवापुरवठादाराची नियुक्ती करु नये.
(२) सदर बाबीसाठी येणाऱ्या तपशीलवार खर्चास मान्यता देण्यासाठी आवश्यकतेनुसार विमा संचालनालयाने स्वतंत्र प्रस्ताव सादर करावा.
# Page 2
शासन निर्णय क्रमांक: संकीर्ण-२०२१/प्र.क्र.३१/विमा प्रशासन
(३) वस्तू व सेवाकरासंबंधी सनदी लेखापालांची सेवा घेताना विहित पद्धतीने सेवापुरवठादाराची नियुक्ती करण्यात यावी.
२. सदरचा शासन निर्णय, वित्तीय अधिकार नियम पुस्तिका, १९७८, भाग पहिला, उपविभाग तीन, अ.क्र. ४ अन्वये महाराष्ट्र अर्थसंकल्प नियम पुस्तिका अंतर्गत परिच्छेद क्र.२७(२) च्या अनुषंगाने प्रशासकीय विभागास असलेल्या अधिकारात आणि वित्त विभागाने त्यांचा अनौपचारिक संदर्भ क्र.४५६/२०२१/व्यय-७, दि.०६.०७.२०२१ अन्वये दिलेल्या मान्यतेने निर्गमित करण्यात येत आहे.