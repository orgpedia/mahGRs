# Page 1
वैयक्तिक ठेव लेख्यांच्या (P. D. A. ) संदर्भातील कामकाज पार पाडत असताना वित्तीय शिस्तीचे काटेकोर अनुपालन करणेबाबत....
महाराष्ट्र शासन
वित्त विभाग
शासन निर्णय क्रमांक : संकीर्ण २०२३/प्र.क्र.८९ / कोषा प्रशा-५
मादाम कामा मार्ग, हुतात्मा राजगुरु चौक
मंत्रालय, मुंबई-४०० ०३२
तारीख : ०५ सप्टेंबर, २०२३.
वाचा : १. महाराष्ट्र कोषागार नियम,१९६८ मधील नियम क्र.४८५, ४९४, ४९५, ५१८ आणि ५१९.
२. महाराष्ट्र कोषागार नियमपुस्तिका, खंड एक, परिच्छेद क्र.५८९ आणि ६०१.
३. वित्त विभाग, शासन परिपत्रक क्र. संकीर्ण१०१०/प्र.क्र.८२/कोषा प्र-५, दि.१७.०१.२०११.
४. वित्त विभाग, शासन निर्णय क्र. संकीर्ण १०१४/प्र.क्र.५/कोषा प्रशा ५,दि. २४.०१.२०१४.
५. वित्त विभाग, शासन निर्णय क्र : संकीर्ण २०२२/प्र.क्र.८४/कोषा प्रशा ५, दि.१९.०६.२०२३.
प्रस्तावना : महाराष्ट्र कोषागार नियम, १९६८ मधील नियम ४९५ अन्वये एक पूर्ण लेखा वर्षापेक्षा अधिक कालावधीपर्यत ज्या वैयक्तिक ठेव लेख्यांमध्ये (P.D. A.) कोणताही व्यवहार झालेला नसेल, असे वैयक्तिक ठेव लेखे बंद करण्यात यावेत आणि प्रत्येक वर्षी मार्च अखेर ज्या रकमा अशा लेख्यांमध्ये शिल्लक राहतील, त्या रकमा शासनाकडे जमा करण्यात याव्यात, अशी तरतूद विहित करण्यात आलेली आहे. प्रत्येक प्रशासकाने वैयक्तिक ठेव लेख्यात जमा केलेल्या किंवा त्यातून खर्च केलेल्या रकमांचा यथास्थिती संबंधित उप कोषागार कार्यालय आणि जिल्हा कोषागार कार्यालय किंवा अधिदान व लेखा कार्यालय, मुंबई येथील नोंदवहयांतील जमा व खर्चाच्या नोंदींशी प्रत्येक महिन्याला ताळमेळ घेणे अनिवार्य आहे. परंतु बऱ्याच प्रशासकांनी ताळमेळाचे कामकाज नियमाप्रमाणे वेळच्या वेळी पुर्ण न केल्याने, काही वैयक्तिक ठेव लेख्यांमधील शिलकीमध्ये प्रदीर्घ कालावधीपासून फरक दिसून येत आहे. असा फरक असल्यामुळे असे वैयक्तिक ठेव लेखे वापरात नसून देखील ते बंद करण्यात समस्या निर्माण होत आहेत.
ii. वैयक्तिक ठेव लेख्यांचा ताळमेळ घेऊन तफावती निरंक करण्यासाठी बृहन्मुंबईच्या बाबतीत अधिदान व लेखा कार्यालय, मुंबई व संबंधित प्रशासक आणि अन्यत्र संबंधित प्रशासक व जिल्हा कोषागार कार्यालय तसेच उप कोषागाराचे बाबतीत संबंधित प्रशासक, उप कोषागार कार्यालय व जिल्हा कोषागार कार्यालय यांचेकडे सदर कालावधीतील अभिलेख उपलब्ध असणे आवश्यक आहे. परंतु, हस्तलिखित कार्यपध्दतीच्या कालावधीतील बहुतांश अभिलेखांचा आता कार्यालयात आढळ होत नाही किंवा काही कार्यालयांमध्ये अशा अभिलेखांचा अभिरक्षणाचा निर्धारित कालावधी पुर्ण झालेला असल्याने त्या अभिलेखांचे नष्टीकरण करण्यात आल्याचे निदर्शनास आले आहे.
iii. सन २०२२-२३ या वित्तीय वर्षाचे शासनाचे विनियोजन लेखे व वित्तीय लेखे अंतिम करण्याच्या अनुषंगाने दि. ७ जुलै, २०२३ रोजी महालेखापाल कार्यालय, मुंबई येथे आयोजित करण्यात आलेल्या बैठकित झालेल्या चर्चेमध्ये एक वर्षापेक्षा जास्त कालावधीकरीता कोणताही आर्थिक व्यवहार न
# Page 2
शासन निर्णय क्रमांक: संकीर्ण २०२३/प्र.क्र.८९/कोषा प्रशा-५
झालेले वैयक्तिक ठेव लेखे बंद करणेबाबत संबंधितांना सक्त निर्देश देण्याची सूचना महालेखापाल यांनी केली आहे. तसेच सन २०२१-२२ या वित्तीय वर्षाच्या महालेखापाल, (ले व अ) महाराष्ट्र - १ व २ यांनी संयुक्तरित्या शासनास सादर केलेल्या कोषागारे, अधिदान व लेखा कार्यालय, मुंबई, प्रादेशिक सह संचालक, लेखा व कोषागारे कार्यालये आणि लेखा व कोषागारे संचालनालयाच्या कामाकाजाच्या वार्षिक आढाव्याच्या प्रारुप अहवालामध्ये देखील एक वर्षापेक्षा जास्त कालावधीकरीता कोणताही आर्थिक व्यवहार ऩ झालेले वैयक्तिक ठेव लेखे बंद न केल्याबाबतचा आक्षेप उपस्थित करण्यात आला आहे.
iv. एक वर्षापेक्षा जास्त कालावधीकरीता कोणताही आर्थिक व्यवहार न झालेले वैयक्तिक ठेव लेखे बंद करण्यात यावेत अशी स्पष्ट तरतूद नियमांमध्ये असूनही तीचे अनुपालन न करण्यात आल्यामुळे नियमबाह्रयता होऊन अशा लेख्यांमध्ये शासनाची रक्कम विनाकारण अडकून पडते. त्यामुळे या रकमेचा इतरत्र विनियोग करता येत नाही. तसेच कोषागार व्यवस्था आणि महालेखापाल यांचेवर अनावश्यक पत्रव्यवहार लादला जाऊन त्यांच्या वेळेचा अपव्यय होतो.
उपरोक्त सर्व बाबी विचारात घेऊन, वैयक्तिक ठेव लेख्यांसंदर्भातील कामकाज पार पाडत असताना प्रत्येक टप्प्यावर वित्तीय शिस्तीचे अनुपालन सुनिश्चित करण्यासाठी उपाययोजना करण्याची बाब शासनाच्या विचाराधीन होती. त्याअनुषंगाने शासनाने खालीलप्रमाणे निर्णय घेतला आहे.
शासन निर्णय
१. उपरोक्त विषयाच्या अनुषंगाने मंत्रालयीन प्रशासकीय विभाग, त्यांच्या अधिनस्त असलेले सर्व वैयक्तिक ठेव लेख्यांचे प्रशासक, अधिदान व लेखा कार्यालय, मुंबई, जिल्हा कोषागारे कार्यालये, उप कोषागार कार्यालये यांनी वैयक्तिक ठेव लेख्यांच्या व्यवहारांच्या अनुषंगाने प्रचलित नियमांचे आणि शासनाद्वारे वेळोवेळी निर्गमित करण्यात आलेल्या मार्गदर्शक सूचनांचे काटेकोर अनुपालन करणे बंधनकारक राहील.
२. उपरोक्त वाचा मध्ये अनुक्रमांक ५ येथील शासन निर्णयानुसार विविध प्रकल्पांकरीता जमिन अधिग्रहण करताना जमिन धारकांना भुसंपादनाचा मोबदला वितरीत करण्याच्या प्रयोजनासाठी महसूल व वन विभागाकडील उप विभागीय अधिकारी तसेच विशेष भूसंपादन अधिकारी यांच्या नावे असलेल्या वैयक्तिक ठेव लेख्यांना महाराष्ट्र कोषागार नियम, १९६८ मधील नियम ४९५ अन्वये विहित करण्यात आलेल्या एक वर्ष कालमर्यादेबाबतच्या तरतूदींमधून वगळण्यात आले आहे. यापुढील काळात दि.१९.६.२०२३ रोजीच्या उपरोल्लेखित शासन निर्णयातील तरतूदी विचारात घेऊन अशा वैयक्तिक ठेव लेख्यांसंदर्भात समुचित कार्यवाही करण्यात यावी.
३.जिल्हा कोषागार कार्यालय स्तरावर ठेवण्यात आलेल्या वैयक्तिक ठेव लेख्यांपैकी दि.३१.०३.२०२३ रोजीच्या स्थितीनुसार ज्या वैयक्तिक ठेव लेख्यांमध्ये एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार झालेला नसेल आणि अशा लेख्यांसंदर्भातील जिल्हा कोषागार कार्यालय व महालेखापाल कार्यालय यांच्या अभिलेखातील अखेरची शिल्लक जुळत असेल, तथापि, प्रशासकाकडील अभिलेखातील अखेरची शिल्लक यात मात्र तफावत येत असल्यास, अशी तफावत रु.५०,०००/- च्या मर्यादेत असल्यास जिल्हा कोषागार कार्यालयाकडील शिल्लक रक्कम ग्राहय मानून असे एक संपूर्ण वित्तीय वर्षापेक्षा जास्त कालावधीकरीता वापरात नसलेले वैयक्तिक ठेव लेखे बंद करण्याचा प्रस्ताव संबंधित प्रशासकांनी संबंधित जिल्हा कोषागार कार्यालयामार्फत महालेखापाल कार्यालयास दि. १५ ऑक्टोबर, २०२३ पूर्वी सादर करावा.
पृष्ठ ७ पैकी २
# Page 3
शासन निर्णय क्रमांक: संकीर्ण २०२३/प्र.क्र.८९/कोषा प्रशा-५
४. उप कोषागार कार्यालय स्तरावर ठेवण्यात आलेल्या वैयक्तिक ठेव लेख्यांपैकी दि.३१.०३.२०२३ रोजीच्या स्थितीनुसार ज्या वैयक्तिक ठेव लेख्यांमध्ये एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार झालेला नसेल आणि अशा लेख्यांसंदर्भातील उप कोषागार कार्यालय, जिल्हा कोषागार कार्यालय व महालेखापाल कार्यालय यांच्या अभिलेखातील अखेरची शिल्लक जुळत असेल, तथापि, प्रशासकाकडील अभिलेखातील अखेरची शिल्लक यात मात्र तफावत येत असल्यास, अशी तफावत रु.२५,०००/- च्या मर्यादेत असल्यास उप कोषागार कार्यालयाकडील शिल्लक रक्कम ग्राहय मानून असे एक संपूर्ण वित्तीय वर्षापेक्षा जास्त कालावधीकरीता वापरात नसलेले वैयक्तिक ठेव लेखे बंद करण्याचा प्रस्ताव संबंधित प्रशासकांनी संबंधित उप कोषागार कार्यालय आणि जिल्हा कोषागार कार्यालयामार्फत महालेखापाल कार्यालयास दि. १५ ऑक्टोबर, २०२३ पूर्वी सादर करावा.
५. मुंबईमधील अधिदान व लेखा कार्यालयाच्या स्तरावरील वैयक्तिक ठेव लेख्यांपैकी दि.३१.०३.२०२३ रोजीच्या स्थितीनुसार ज्या लेख्यांमध्ये एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार झालेला नसेल आणि अशा लेख्यांसंदर्भातील अधिदान व लेखा कार्यालय आणि भारतीय रिझर्व्ह बँक यांच्या अभिलेखातील अखेरची शिल्लक जुळत असेल, तथापि, प्रशासकाकडील अभिलेखातील अखेरची शिल्लक यात मात्र तफावत येत असल्यास, अशी तफावत रु.५०,०००/- च्या मर्यादेत असल्यास भारतीय रिझर्व्ह बँकेकडील शिल्लक रक्कम ग्राहय मानून असे एक संपूर्ण वित्तीय वर्षापेक्षा जास्त कालावधीकरीता वापरात नसलेले वैयक्तिक ठेव लेखे बंद करण्याचा प्रस्ताव संबंधित प्रशासकांनी अधिदान व लेखा कार्यालय, मुंबई यांना सादर करावा आणि अधिदान व लेखा अधिकारी, मुंबई यांनी असे लेखे बंद करण्याची कार्यवाही दि. १५ ऑक्टोबर, २०२३ पूर्वी पूर्ण करावी.
६. उक्त परिच्छेद (३), (४) आणि (५) मधील तरतूदींनुसार एक संपूर्ण वित्तीय वर्षापेक्षा जास्त कालावधीकरीता वापरात नसलेले वैयक्तिक ठेव लेखे बंद करण्याची कार्यवाही पूर्ण केल्यानंतर अशा खात्यांच्या संदर्भातील धनादेश पुस्तिका संबंधित उप कोषागार अधिकारी, जिल्हा कोषागार अधिकारी किंवा अधिदान व लेखा अधिकारी, मुंबई यांचेकडे तात्काळ जमा करण्यास संबंधित प्रशासक व्यक्तीश: जबाबदार असतील. यामध्ये कोणत्याही प्रकारचा विलंब होणार नाही, याची दक्षता संबंधित प्रशासक यांनी घ्यावी. बंद करण्यात आलेल्या वैयक्तिक ठेव लेख्यांसंदर्भातील धनादेश पुस्तिका संबंधित प्रशासकाकडून परत केल्या जातील, यावर संबंधित उप कोषागार अधिकारी, जिल्हा कोषागार अधिकारी किंवा अधिदान व लेखा अधिकारी, मुंबई यांनी देखील संनियंत्रण ठेवावे.
७. उक्त परिच्छेद ३ व ४ मधील निर्देशांनुसार जे वैयक्तिक ठेव लेखे महालेखापाल यांच्या मान्यतेने आणि उक्त परिच्छेद ५ मधील निर्देशांनुसार जे वैयक्तिक ठेव लेखे मुंबई मध्ये अधिदान व लेखा अधिकारी,मुंबई यांच्या मान्यतेने बंद करण्यात येतील, त्या एक संपूर्ण वित्तीय वर्षापेक्षा जास्त कालावधीकरीता वापरात नसलेल्या वैयक्तिक ठेव लेख्यांतील अखेरची शिल्लक रक्कम ००७५ संकीर्ण सर्वसाधारण सेवा, ००,१०१, मागणी न केलेल्या ठेवी (००) (००)(०१) मागणी न केलेल्या ठेवी ००७५००११ या जमेच्या लेखाशीर्षाखाली शासन खाती जमा करण्यात यावी.
८. एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार न झालेले वैयक्तिक ठेव लेखे बंद करणेबाबत प्रचलित नियमांमध्ये स्पष्ट तरतूद असल्यामुळे, याबाबतची कार्यवाही संबंधित प्रशासक यांनी स्वयंस्फुर्तीने प्रस्तावित करणे अपेक्षित असताना, प्रत्यक्षात मात्र याबाबत प्रशासकांच्या स्तरावर अक्षम्य हयगय होत असल्याचे वारंवार निदर्शनास आले आहे. सदर बाब वित्तीय शिस्तीचा भंग करणारी आहे.
याबाबत प्रचलित नियमांचे काटेकोर अनुपालन आपल्या अधिनस्त प्रशासकांकडून केले जात आहे, हे
पृष्ठ ७ पैकी ३
# Page 4
शासन निर्णय क्रमांक: संकीर्ण २०२३/प्र.क्र.८९/कोषा प्रशा-५
सुनिश्चित करण्याची जबाबदारी संबंधित प्रशासकांचे नियंत्रक अधिकारी, राज्यस्तरीय विभाग प्रमुख आणि मंत्रालयीन प्रशासकीय विभाग यांची राहील. याबाबत अंतर्गत लेखापरिक्षण तसेच प्रशासकीय निरिक्षण इत्यादी माध्यमातून समुचित नियंत्रण ठेवण्याची दक्षता संबंधित नियंत्रक अधिकारी, राज्यस्तरीय विभाग प्रमुख आणि मंत्रालयीन प्रशासकीय विभाग यांनी घेणे बंधनकारक राहील.
९. एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार न झालेले वैयक्तिक ठेव लेखे बंद करणेबाबत प्रशासकांकडून यथास्थिती उप कोषागार कार्यालय, जिल्हा कोषागार कार्यालय किंवा अधिदान व लेखा कार्यालय, मुंबई यांचेकडे दि.१५.०९.२०२३ पर्यंत प्रस्ताव प्राप्त न झाल्यास संबंधित उप कोषागार कार्यालय, जिल्हा कोषागार कार्यालय किंवा अधिदान व लेखा कार्यालय, मुंबई यांनी अशा प्रशासकांना याबाबत तात्काळ कार्यवाही करण्याची सूचना द्यावी. यानंतर देखील दोन आठवडयात म्हणजेच दि.३०.९.२०२३ पर्यंत संबंधित प्रशासकांकडून कोणताही प्रतिसाद प्राप्त न झाल्यास, असे वैयक्तिक ठेव लेखे उक्त परिच्छेद ४, ५ व ६ मधील निकषांची पूतर्ता करीत असल्यास असे एक संपूर्ण वित्तीय वर्षापेक्षा जास्त कालावधीकरीता वापरात नसलेले वैयक्तिक ठेव लेखे बंद करण्याबाबत महालेखापाल कार्यालयाकडे दि.१५.१०.२०२३ पर्यंत प्रस्ताव सादर करण्यासाठी जिल्हा कोषागार अधिकारी यांना संपुर्ण अधिकार असतील आणि मुंबईतील कार्यालयांच्या बाबतीत असे लेखे बंद करण्याचा अंतिम निर्णय घेण्यासाठी अधिदान व लेखा अधिकारी, मुंबई यांना संपुर्ण अधिकार असतील.
१०.एक संपूर्ण वित्तीय वर्षापेक्षा जास्त कालावधीकरीता कोणताही आर्थिक व्यवहार न झालेले वैयक्तिक ठेव लेखे बंद करण्यात आल्यानंतर, सदर लेखे क्षेत्रिय स्तरावर परस्पर पुनर्जिवीत करता येणार नाहीत.
त्यासाठी नवीन वैयक्तिक ठेव लेखा उघडण्यासंदर्भातील परिपूर्ण प्रस्ताव संबंधित मंत्रालयीन प्रशासकीय विभागामार्फत वित्त विभागास सादर करण्यासंदर्भात संबंधित प्रशासकाने समुचित कार्यवाही करावी.
११.वैयक्तिक ठेव लेख्याचे प्रयोजन एक वर्ष पूर्ण होण्यापूर्वीच संपुष्टात आल्यास, अशा वैयक्तिक ठेव लेखा बंद करण्याबाबत संबंधित प्रशासक यथास्थिती अधिदान व लेखा कार्यालय, मुंबई किंवा जिल्हा कोषागार कार्यालय किंवा उप कोषागार कार्यालय यांना विनंती करु शकतील. असा प्रस्ताव प्राप्त झाल्यास, जिल्हा कोषागार कार्यालय किंवा उप कोषागार कार्यालय यांनी दोन आठवडयाच्या आत सदर लेखे बंद करण्याचा प्रस्ताव महालेखापाल कार्यालयास सादर करावा. तसेच मुंबईतील कार्यालयांच्या बाबतीत अधिदान व लेखा कार्यालय,मुंबई यांनी दोन आठवडयाच्या आत सदर वैयक्तिक ठेव लेखा बंद करण्याचा निर्णय घ्यावा.
१२.सार्वजनिक आरोग्य विभागांतर्गत रुग्ण फी संबंधी जमा रकमा वैयक्तिक ठेव लेख्यामध्ये जमा करण्यात येत असत. महालेखापाल कार्यालयाने जमेच्या रकमा एकत्रित निधीत जमा न करता वैयक्तिक ठेव लेख्यामध्ये जमा केल्याबाबत आक्षेप नोंदविला होता. त्यास अनुसरुन सार्वजनिक आरोग्य विभागांतर्गत रुग्ण फी संबंधी जमा रकमा लेखाशीर्ष ०२१० मध्ये जमा करण्या संदर्भात निर्देश यापूर्वीच दिलेले आहेत. सार्वजनिक आरोग्य विभागांतर्गत कार्यालये सदरच्या रकमा GRAS प्रणालीद्वारे शासन खाती जमा करतात. या बाबी पाहता सार्वजनिक आरोग्य विभागांतर्गत रुग्ण फी संबंधी वैयक्तिक ठेव लेखे चालू ठेवण्याचे कोणतेही प्रयोजन दिसून येत नाही. त्यामुळे असे वैयक्तिक ठेव लेखे तातडीने बंद करण्याबाबतची कार्यवाही संबंधित प्रशासक व कोषागारांनी दि.१५.१०.२०२३ पूर्वी करावयाची आहे.
१३. शिष्यवृत्तीची रक्कम विद्यार्थ्यांच्या खात्यात थेट DBT द्वारे प्रदान होत असल्याने फक्त शिष्यवृत्तीशी संबधित असणारे वैयक्तिक ठेव लेखे चालू ठेवण्याचे प्रयोजन देखील संपुष्टात आलेले आहे. परंतू ताळमेळा अभावी
पृष्ठ ७ पैकी ४
# Page 5
शासन निर्णय क्रमांक: संकीर्ण २०२३/प्र.क्र.८९/कोषा प्रशा-५
सदर लेखे बंद करण्याबाबतचे प्रस्ताव मात्र महालेखापाल कार्यालयास पाठविण्यात आलेले नाहीत.
संबंधित प्रशासकांनी जिल्हा कोषागारामध्ये जाऊन तातडीने ताळमेळ घेऊन लेखे बंद करण्याचा प्रस्ताव अंतिमत:दि.१५.१०.२०२३ पूर्वी महालेखापाल कार्यालयास पाठविणे संबंधित कोषागार कार्यालयास शक्य होईल यासाठी योग्य ती दक्षता घ्यावी. ताळमेळ न होण्यास जबाबदार असणाऱ्या संबंधितांवर कारवाई करुन महालेखापाल कार्यालयाच्या सल्ल्याने सदर लेख्यात शिल्लक असलेली रक्कम ००७५ संकीर्ण सर्वसाधारण सेवा, ००,१०१, मागणी न केलेल्या ठेवी (००) (००)(०१) मागणी न केलेल्या ठेवी ००७५००११ या जमेच्या लेखाशीर्षाखाली शासन खाती जमा करण्यात यावी.
१४. भविष्यातही एक संपूर्ण वित्तीय वर्षापेक्षा जास्त कालावधीकरीता कोणताही व्यवहार न झालेल्या वैयक्तिक ठेव लेख्यांच्या बाबतही महाराष्ट्र कोषागार नियम, १९६८ मधील नियम ४९५ अन्वये विहित करण्यात आलेल्या तरतूदीनुसार आर्थिक वर्ष संपल्यानंतर लगेच पुढील नजीकच्या महिन्यामध्ये ताळमेळासह असे वापरात नसलेले वैयक्तिक ठेव लेखे बंद करण्याचा प्रस्ताव महालेखापाल कार्यालयास पाठविला जाईल, याची दक्षता सर्व संबंधित जिल्हा कोषागार अधिकारी आणि उप कोषागार अधिकारी घेतील. तसेच मुंबईच्या बाबतीत आर्थिक वर्ष संपल्यानंतर नजीकच्या महिन्यामध्ये ताळमेळासह असे वापरात नसलेले वैयक्तिक ठेव लेखे बंद करण्याची कार्यवाही अधिदान व लेखा अधिकारी, मुंबई हे करतील.
१५.अधिदान व लेखा कार्यालय, मुंबई येथील एक सहाय्यक अधिदान व लेखा अधिकारी तसेच जिल्हा कोषागार कार्यालय स्तरावर अप्पर कोषागार अधिकारी, (ठेव / संगणक) हे या संदर्भात समन्वयकाची भूमिका पार पाडतील. तसेच केलेल्या कार्यवाहीचा साप्ताहिक आढावा जिल्हा कोषागार अधिकारी आणि अधिदान व लेखा अधिकारी, मुंबई हे घेतील. समन्वयक अधिकारी संबंधित कार्यालयास वैयक्तिक ठेव लेख्याचा ताळमेळ घेण्यासंबंधात आवश्यक ते मार्गदर्शन देखील करतील.
१६. कोषागार लेख्यांमधील वैयक्तिक ठेव लेख्यांच्या शिल्लकेचा प्रशासकांकडील पुस्तकांमध्ये अभिलिखित केलेल्या शिल्लकेशी आणि महालेखापाल यांच्याकडील पुस्तकांमध्ये अभिलिखित केलेल्या शिल्लकेशी मेळ घालणे ही कोषागार अधिकाऱ्यांकडे सोपविण्यात आलेल्या महत्त्वाच्या जबाबदाऱ्यांपैकी एक अत्यंत महत्त्वाची जबाबदारी आहे. त्याचप्रमाणे आपल्या पदनामे असलेल्या वैयक्तिक ठेव लेख्यांचा ताळमेळ कोषागार लेख्यांशी घालणे हे संबंधित प्रशासकाचे देखील मूलभूत आणि प्राथमिक कर्तव्य आहे. जिल्हा कोषागार अधिकारी हे महालेखापाल कार्यालय आणि प्रशासक यांच्यातील महत्त्वाचा दुवा म्हणून कार्यरत असल्यामुळे वैयक्तिक ठेव लेख्यांचा ताळमेळ घालण्याच्या प्रक्रियेमध्ये जिल्हा कोषागार आधिकारी यांची भूमिका अत्यंत महत्वाची आहे.
१७.शासकिय पैशाचा दूरुपयोग होवू नये यासाठी सावधगिरी म्हणून वैयक्तिक ठेव लेख्यांचा वेळच्या वेळी ताळमेळ घेण्याची खबरदारी संबंधित प्रशासक यांनी घ्यावी. वैयक्तिक ठेव लेख्यांच्या संदर्भात लेख्यांची अचूकता व मेळ याची निश्चिती करण्यासाठी वैयक्तिक ठेव लेख्यांच्या प्रशासकांकडून सदर ताळमेळाची कार्यवाही नियमितपणे पूर्ण करवून घेण्याबाबत संबंधित उप कोषागार अधिकारी / जिल्हा कोषागार अधिकारी किंवा अधिदान व लेखा अधिकारी, मुंबई यांनी देखील योग्य ती दक्षता घ्यावी.
१८.त्याचप्रमाणे महाराष्ट्र कोषागार नियमपुस्तिका, खंड एक मधील प्रकरण ९ मधील परिच्छेद क्रमांक ५८९ अन्वये विहित करण्यात आलेल्या तरतूदीस अनुसरुन जिल्हा कोषागार अधिकाऱ्यांनी प्रत्येक वित्तीय वर्ष अखेर कोषागारातील आकडयांशी रितसर मेळ घालण्यात आलेल्या सर्व वैयक्तिक ठेव लेख्यांच्या संबंधातील शिल्लक रक्कमा निश्चित करण्याच्या प्रयोजनासाठी प्रत्येक वर्षी एप्रिल महिन्यामध्ये न चुकता महालेखापाल कार्यालयास कळविण्याची दक्षता घ्यावी.
पृष्ठ ७ पैकी ५
# Page 6
शासन निर्णय क्रमांक: संकीर्ण २०२३/प्र.क्र.८९/कोषा प्रशा-५
१९.प्रस्तुत शासन निर्णय महालेखापाल (ले. व अ.)-१, महाराष्ट्र, मुंबई या कार्यालयाच्या अनौपचारिक संदर्भ क्रमांक TM/Ch.2/UOR no.72/F & D/2023-24/591, Date 24.08.2023 अन्वये प्राप्त झालेल्या मान्यतेस अनुसरुन त्यांच्या सहमतीने निर्गमित करण्यात येत आहे.
# Page 7