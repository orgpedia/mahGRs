# Page 1
शासनाने वितरीत केलेल्या अनुदानापैकी अखर्चित निधी खर्च करण्याबाबत
महाराष्ट्र शासन
वित्त विभाग,
शासन निर्णय क्र: संकिर्ण-१०.२१/प्र.क्र.६३/अर्थोपाय
मंत्रालय, (मुख्य इमारत) पाचवा मजला, दालन क्र.५०५,
मादाम कामा रोड, हुतात्मा राजगुरु चौक,
मंत्रालय, मुंबई- ४०० ०३२.
दि. १६. १०.२०२३.
वाचा :- १) शासन निर्णय, वित्त विभाग क्रमांक संकिर्ण- १०.०२/प्र.क्र.१२८/अर्थोपाय, दि.०६.०६.२००८.
प्रस्तावना : जिल्हा परिषदा, नगर परिषदा, महानगरपालिका, प्राधिकरणे यांना एखाद्या आर्थिक वर्षात मुक्त केलेला निधी पूर्णपणे खर्च करतांना येणा-या अडचणी लक्षात घेऊन संदर्भ क्र.१ च्या शासन निर्णयान्वये सदर संस्थांना एखाद्या आर्थिक वर्षात मुक्त केलेला व अखर्चित राहीलेला निधी लगतच्या पुढील आर्थिक वर्षअखेर पर्यंत खर्च करण्याची अनुमती दिलेली आहे. या व्यतिरिक्त इतर शासकीय विभागांना एखाद्या आर्थिक वर्षात वितरीत केलेला निधी त्याच आर्थिक वर्षात ३१ मार्च अखेर खर्च करणे आवश्यक आहे. मात्र, वरील कालावधीमध्ये अखर्चित राहीलेला निधी शासनाकडे परत करणे बंधनकारक राहील अशा स्पष्ट सुचना उपरोक्त शासन निर्णयान्वये देण्यात आल्या आहेत. तथापि, ३१ मार्च,२०२३ पर्यंत खर्च करणे अपेक्षित असलेला परंतु अखर्चित असलेला निधी खर्च करण्यास मुदतवाढ देण्याचे प्रस्ताव वित्त विभागास सादर होत आहेत. याबाबत धोरणात्मक निर्णय घेण्याची बाब शासनाच्या विचाराधीन होती.
शासन निर्णय :
जिल्हा परिषदा, नगर परिषदा, महानगरपालिका, प्राधिकरणे यांना दि. ३१.०३.२०२२ पूर्वी वितरीत केलेला व ३१ मार्च, २०२३ पर्यंत अखर्चित असलेला निधी २८ फेब्रुवारी, २०२४ पर्यंत खर्च करण्यास परवानगी देण्यात येत आहे.
२. तसेच जिल्हा परिषदा, नगर परिषदा, महानगरपालिका, प्राधिकरणे वगळून इतर विभागांनी दि. ३१.०३.२०२३ पुर्वी कोषागारातून आहरित केलेला परंतु बँक खात्यामध्ये अखर्चित असलेला निधी खर्च करण्यास दि. २८ फेब्रुवारी, २०२४ पर्यंत मुदतवाढ देण्यात येत आहे.
३. दिनांक २८ फेब्रुवारी, २०२४ नंतर अखर्चित असेलेला निधी विभागांनी ५ मार्च, २०२४ पर्यत शासनाकडे जमा करणे बंधनकारक राहील. सदर मुदतीत प्रशासकीय विभागांनी अखर्चित निधी शासनाकडे जमा न केल्यास त्यास जबाबदार असलेल्या सदर विभागाच्या संबंधित अधिकारी यांचेविरुध्द शिस्तभंग विषयक कारवाई करण्यात येईल.
# Page 2
शासन निर्णय क्रमांकः संकिर्ण-१०.२१/प्र.क्र.६३/अर्थोपाय
४. दिनांक २८ फेब्रुवारी, २०२४ पुर्वी अखर्चित निधी खर्च होईल या दृष्टिने कामाचे नियोजन करण्याची जबाबदारी संबंधित विभागातील अधिकारी यांची राहील.
५. जिल्हा परिषदा, नगर परिषदा, महानगरपालिका, प्राधिकरणे यांना दि. ०१.०४.२०२२ नंतर वितरीत केलेल्या निधीसंदर्भात शासन निर्णय दि. ०६.०६.२००८ मधील तरतुदीनुसार कार्यवाही करावी.