# Page 1
ई-कुबेर (e-Kuber) प्रणालीमार्फत त्रयस्थ अदाता (Third Party) यांच्या बँक खात्यात थेट रकमा जमा करणेबाबत......
महाराष्ट्र शासन
वित्त विभाग
शासन निर्णय क्रमांक : संकीर्ण २०२०/प्र.क्र.६/२०/कोषा-प्रशा ५
मादाम कामा मार्ग, हुतात्मा राजगुरु चौक
मंत्रालय, मुंबई-४०० ०३२
तारीख : १२ नोव्हेंबर, २०२१
वाचा :- १. वित्त विभाग, शासन निर्णय क्र.डीडीओ-१००७/प्र.क्र.६२/कोषा प्र-५, दि.०७.०४.२००८.
२. वित्त विभाग, शासन निर्णय क्र. संकिर्ण-१०१०/प्र.क्र.६८/२०/कोषा प्र-५, दि.२३.१२.२०१०.
३. वित्त विभाग, शासन निर्णय क्र.संकिर्ण-१०१०/प्र.क्र.६८/२०/कोषा प्र-५, दि.२२.०१.२०१३.
४. वित्त विभाग, शासन निर्णय क्र. संकीर्ण २०२०/प्र.क्र.६/२०/कोषा प्रशा-५, दि.११.०३.२०२०.
प्रस्तावना : संदर्भाधिन क्र.२ येथील शासन निर्णयानुसार आहरण व संवितरण अधिका-यांनी अधिदान व लेखा
कार्यालय व कोषागार कार्यालयात सादर केलेल्या सर्व देयकांचे प्रदान ईसीएस व एनईएफटी या इलेक्ट्रॉनिक
तंत्राचा वापर करुन भारतीय रिझर्व्ह बँकेच्या/ सार्वजनिक क्षेत्रातील मान्यताप्राप्त बँकाच्या सहाय्याने करण्याबाबत
दिलेल्या र्निदेशानुसार कार्यवाही करण्यात येत आहे. संदर्भाधिन क्र.४ च्या शासन निर्णयान्वये अधिदान व लेखा
कार्यालय, मुंबई यांचेकडून होणारी सर्व प्रकारची प्रदाने आहरण व संवितरण अधिकारी यांच्या थेट बँक खात्यात
तसेच निवृत्ती वेतन धारकांचे प्रथम प्रदान व मृत्यू-नि-सेवानिवृत्ती उपदान यांची प्रदाने त्यांच्या संबंधित बँक खात्यात
“ई-कुबेर” प्रणालीद्वारे जमा करण्यात येत आहेत. शासनाच्या विविध विभागांमार्फत कंत्राटदार/पुरवठादार/
अनुदान प्राप्त संस्था अशा त्रयस्थ अदात्यांना त्यांनी केलेल्या पुरवठयाप्रती अधिदान व लेखा कार्यालय, मुंबई यांचे
कडून करण्यात येणारी सर्व प्रदाने भारतीय रिझर्व्ह बँकेने विकसित केलेल्या “ई-कुबेर” या आज्ञावलीद्वारे
करण्याची बाब शासनाच्या विचाराधीन होती.
शासन निर्णय :
यापुढे शासनाच्या विविध विभागांमार्फत कंत्राटदार / पुरवठादार / अनुदान प्राप्त संस्था अशा त्रयस्थ
अदात्यांना अधिदान व लेखा कार्यालय, मुंबई यांचे कडून होणारी सर्व प्रकारची प्रदाने थेट त्रयस्थ अदाता यांच्या
बँक खात्यात ई-कुबेर प्रणालीद्वारे जमा करण्यात यावीत.
ई-कुबेर प्रदान प्रणालीची अंमलबजावणी करण्याबाबत सविस्तर कार्यपध्दती व सूचना संदर्भ क्र.४
सोबतच्या जोडपत्रामध्ये विषद करण्यात आल्या आहेत. आता “ई-कुबेर”(e-Kuber) प्रणालीद्वारे त्रयस्थ अदात्यांचे
# Page 2
शासन निर्णय क्रमांक: संकीर्ण २०२०/प्र.क्र.६/२०/कोषा-प्रशा ५
प्रदान सुरु करण्याची कार्यवाही करण्यात येत असून त्रयस्थ अदात्यांची माहिती प्रणालीवर नोंदविण्याची कार्यवाही
आहरण व संवितरण अधिका-यांनी करावयाची आहे. सदर माहिती प्रणालीवर नोंदविताना टंकलेखन दोषामुळे
चुकीचे प्रदान झाल्यास, त्याची सर्वस्वी जबाबदारी आहरण व संवितरण अधिका-याची राहील.
ई-कुबेर प्रदान प्रणाली अंमलबजावणीच्या दृष्टीने अधिदान व लेखा कार्यालय, मुंबई करीता समन्वय
अधिकारी म्हणून शासन निर्णय दि. ११.०३.२०२० मधील नमूद अधिकारी काम पाहतील.
ई-कुबेर प्रणाली मार्फत थेट अदात्यांना प्रदान करताना काही कार्यात्मक अडचणी उद्भवल्यास त्याचे
निराकरण करण्याच्या दृष्टीने संचालक, लेखा व कोषागारे हे वेळोवेळी उचित आदेश निर्गमित करतील. तसेच
कोणत्याही अपरिहार्य अशा तांत्रिक कारणामुळे ई-कुबेर प्रदान प्रणालीमार्फत अदात्यांच्या खात्यात प्रदान करताना
अडथळा निर्माण झाल्यास सद्या प्रचलित असलेल्या पध्दतीचा वापर करुन प्रदाने करण्याबाबत स्थानिक स्तरावर
निर्णय घेण्याचे अधिकार यथास्थित अधिदान व लेखा अधिकारी, मुंबई यांना राहतील.
सदर कार्यप्रणालीची अंमजबजावणी दि. १ जानेवारी, २०२२ पासून करण्यात येईल.
# Page 3