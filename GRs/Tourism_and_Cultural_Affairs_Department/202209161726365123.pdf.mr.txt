# Page 1
रंगभूमी प्रयोग परिनिरीक्षण मंडळावर
अशासकीय सदस्यांची नियुक्ती करण्याबाबत.
महाराष्ट्र शासन
पर्यटन व सांस्कृतिक कार्य विभाग
शासन निर्णय क्रमांक : एसपीबी-२०२२/प्र.क्र.७१/सां.का.१
मादाम कामा मार्ग, हुतात्मा राजगुरु चौक,
मंत्रालय (विस्तार), मुंबई - ४०० ०३२.
दिनांक : १६ सप्टेंबर, २०२२
वाचा : १) शासन निर्णय, पर्यटन व सांस्कृतिक कार्य विभाग, क्र. संकीर्ण-२०२२/प्र.क्र.१२/ सां.का.१, दि.१६ डिसेंबर, २०२०.
२) शासन निर्णय, पर्यटन व सांस्कृतिक कार्य विभाग, क्र.संकीर्ण-२०२२/प्र.क्र.१२/ सां.का.१, दि.१३ ऑक्टोबर, २०२१.
३) शासन निर्णय, पर्यटन व सांस्कृतिक कार्य विभाग, क्र.संकीर्ण-२०२२/प्र.क्र.६७/ सां.का.१, दि.०८ सप्टेंबर, २०२२.
४) सचिव, रंगभूमी प्रयोग परिनिरीक्षण मंडळ मुंबई यांचे पत्र क्र.रंप्रपमं/सां.का./२०२२/ ५०२०, दि.१२ सप्टेंबर, २०२२.
प्रस्तावना : रंगमंचावर सादर होणाऱ्या प्रयोगाच्या संहितांचे पूर्व परिक्षण करण्यासाठी पोलीस अधिनियम, १९५१ मधील कलम ३३ (w) (wa) (iii) अन्वये रंगभूमी प्रयोग परिनिरीक्षण मंडळाची स्थापना झालेली आहे. रंगमंचावर सादर होणाऱ्या प्रयोगाच्या संहितांचे पूर्व परिक्षण करुन सार्वजनिक करमणुकीच्या जागी प्रयोग सादर करण्यासाठी रंगभूमी प्रयोग परिनिरीक्षण मंडळाकडून योग्यता प्रमाणपत्र देण्यात येते. प्राप्त संहितांचे पूर्व परिक्षण करण्यासाठी साहित्य, कला क्षेत्रातील अनुभव / तज्ञ मान्यवरांची उपर्निर्दिष्ट संदर्भ क्र.१ व २ च्या शासन निर्णय दि.१६.१२.२०२० व दि.१३.१०.२०२१ अन्वये नियुक्ती करण्यात आली होती. सदर नियुक्ती उपर्निर्दिष्ट संदर्भ क्र.३ दि.०८.०९.२०२२ च्या शासन निर्णय अन्वये रद्द करण्यात आली आहे. सद्यस्थितीत संपूर्ण महाराष्ट्रात शासकीय तसेच इतर नाट्यस्पर्धा चालू आहेत. तसेच लवकरच सुरु होणार असल्याने सदर स्पर्धेमध्ये भाग घेणाऱ्या विविध संस्था / शैक्षणिक संस्था / नाट्य लेखक, व्यावसायिक नाटके इत्यादीच्या नाटयसंहिता परीक्षणासाठी मंडळाकडे प्राप्त झालेल्या आहेत / होत आहेत. सबब, रंगभूमी प्रयोग परिनिरीक्षण मंडळाची नव्याने पुनर्रचना होईपर्यंत मंडळाकडे प्राप्त झालेल्या संहितांचे परीक्षण करुन घेण्याकरिता अशासकीय सदस्यांची नियुक्ती करण्याची बाब शासनाच्या विचाराधीन होती.
शासन निर्णय सद्यस्थितीत कार्यरत रंगभूमी मंडळ रद्द करण्यात आल्यामुळे प्राप्त सहितांचे पूर्व परिक्षण करुन योग्यता प्रमाणपत्र देण्यासाठी रंगभूमी प्रयोग परिनिरीक्षण मंडळाची नव्याने पुनर्रचना होईपर्यंत या मंडळावर आता शासन पुढील सदस्यांची नियुक्ती करण्यात येत आहे.
---------------------------------------
| अ.क्र. | सदस्यांचे नांव | पद |
| १ | श्री. भालचंद्र कुबल | सदस्य |
| २ | श्री. सुभाष भागवत | सदस्य |
| ३ | श्री. चंद्रकांत शिंदे | सदस्य |
| ४ | ॲङ श्री. प्रकाश रत्नाकर बाडकर | सदस्य |
| ५ | डॉ. श्री. मंगेश बनसोड | सदस्य |
---------------------------------------
# Page 2
शासन निर्णय क्रमांकः एसपीबी-२०२२/प्र.क्र.७१/सां.का.१
२. मंडळावरील सदस्यांची नियुक्ती या शासन निर्णयाच्या दिनांकापासून नवीन नियुक्तीपर्यंत राहील. या मंडळाचे सर्व सदस्य यांची नियुक्ती हंगामी स्वरुपाची राहील.
३. मंडळाच्या सदस्यांना प्रत्येकी रु.२,५००/- दरमहा इतके मानधन प्रदान करण्यास शासन याद्वारे मंजूरी देत आहे.
४. मराठी, हिंदी या भाषां व्यतिरिक्त इतर भाषांतील मनोरंजन प्रयोगाच्या प्राप्त संहितांचे परिक्षण करण्यासाठी आवश्यकतेनुसार मानसेवी परीक्षकांची नियुक्ती करण्याचा अधिकार सचिव, रंगभूमी प्रयोग परीनिरीक्षण मंडळास राहील.
५. सार्वजनिक मनोरंजनाच्या जागा (सिनेमा व्यतिरिक्त) आणि मेळे व तमाशे धरुन, सार्वजनिक मनोरंजनाचे प्रयोग यांना अनुज्ञप्ती देणे व त्यांच्यावर नियंत्रण ठेवणे नियम, १९६० व सार्वजनिक मनोरंजनाच्या जागा (सिनेमा व्यतिरिक्त) आणि मेळे व तमाशे धरुन, सार्वजनिक मनोरंजनाचे प्रयोग यांना अनुज्ञप्ती देणे व त्यांच्यावर नियंत्रण ठेवणे (९ वी सुधारणा) नियम, १९७४ मधील तरतुदीस अनुसरुन मंडळाने योग्यता प्रमाणपत्र देण्याची कार्यवाही करावी.
६. सदर सदस्यांच्या अभिप्रायानुसार रंगभूमी प्रयोग परिनिरीक्षण मंडळाने द्यावयाचे प्रमाणपत्र सचिव, रंगभूमी प्रयोग परिनिरीक्षण मंडळ यांचेमार्फत निर्गमित करण्यास ही मान्यता देण्यात येत आहे.
७. सचिव, रंगभूमी प्रयोग परिनिरीक्षण मंडळ हे या मंडळाचे सदस्य सचिव असतील.
८. मंडळाने केलेल्या कामाचा वार्षिक अहवाल शासनास सादर करावा.
९. यासाठी होणारा खर्च “मागणी क्रमांक झेडडी-२, २२०५ कला आणि संस्कृती (०२) (०१) राज्य रंगभूमी प्रयोग परिनिरीक्षक मंडळाचे कार्यालय (२२०५ १३८३), २८ व्यावसायिक सेवा” या लेखाशीर्षाखालील त्या त्या वर्षी उपलब्ध होणाऱ्या तरतूदीमधून भागविण्यात यावा.