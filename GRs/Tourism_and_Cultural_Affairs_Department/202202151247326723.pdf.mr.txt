# Page 1
राज्य नाट्य स्पर्धेतील संगीत नाट्य स्पर्धेचे “संगीतसूर्य केशवराव भोसले संगीत नाट्य स्पर्धा” असे नामकरण करणेबाबत.
महाराष्ट्र शासन
पर्यटन व सांस्कृतिक कार्य विभाग
शासन निर्णय क्र. संकीर्ण ८२२१/प्र.क्र.१४४/सां.का.४
मादाम कामा रोड, हुतात्मा राजगुरु चौक,
मंत्रालय, मुंबई ४०० ०३२
दिनांक : १४ फेब्रुवारी, २०२२
वाचा :- १) शासन निर्णय, समाज कल्याण, सांस्कृतिक कार्य क्रीडा व पर्यटन विभाग, क्र. एडब्ल्यूडी १०९१/प्र.क्र.१२०/सां.का.१, दि. २३ जुलै, १९९२ २) शासन निर्णय, सामाजिक न्याय, सांस्कृतिक कार्य, क्रीडा व विशेष सहाय्य विभाग, क्र. मरापु २००२/प्र.क्र.९९/सां.का.१, दि. ३१ ऑक्टोबर, २००२ ३) संचालक, सांस्कृतिक कार्य संचालनालय यांचे पत्र क्र. सांकासं /११६७, दिनांक १३ जुलै, २०२१
प्रस्तावना : उदयोन्मुख कलाकारांना हक्काचे व्यासपीठ मिळावे, त्यांच्या सुप्त कलागुणांना वाव मिळावा, त्या कलागुणांमधून व्यक्तिमत्व विकास घडवून आणावा, नाट्य कलेचा प्रचार व प्रसार सर्वस्तरातून व्हावा, सांस्कृतिक वातावरण तयार व्हावे, हा उद्देश ठेऊन शासन राज्य नाट्य स्पर्धांचे आयोजन गेली ६० वे वर्ष करीत आहे. सांस्कृतिक कार्य विभागामार्फत दरवर्षी राज्य स्तरावर हौशी मराठी, हिंदी, संगीत, संस्कृत, बालनाट्य व दिव्यांग बालनाट्य स्पर्धांचे आयोजन करण्यात येते. त्यातीलच “राज्य हौशी मराठी संगीत नाट्य स्पर्धा” ही एक राज्यस्तरीय स्पर्धा आहे. सदर स्पर्धेस संगीतसूर्य केशवराव भोसले यांच्या स्मृतीशताब्दी वर्षानिमित्त नांव देण्याबाबत उपर्निर्दिष्ट क्र. ३ अन्वये विनंती करण्यात आली होती. श्री.
केशवराव भोसले हे मराठी नाट्य सृष्टीतील ज्येष्ठ व श्रेष्ठ गायक अभिनेते होते. सन १८९० पासून त्यांनी संगीत शारदा, संगीत सौभद्र, संगीत मृच्छकटीक, संगीत मानापमान अशी अनेक अजरामर नाटके सादर केली. संगीत नाटक या प्रकारातील एक अतुलनीय अभिनेते व गायक म्हणून त्यांचा गौरव व्हावा, या उद्देशाने राज्य हौशी मराठी संगीत नाट्य स्पर्धेचे “संगीतसूर्य केशवराव भोसले संगीत नाट्य स्पर्धा” असे नामकरण करण्याची बाब शासनाच्या विचाराधीन होती.
शासन निर्णय : सांस्कृतिक कार्य विभागामार्फत घेण्यात येणाऱ्या महाराष्ट्र राज्य मराठी हौशी संगीत नाट्य स्पर्धेचे नामकरण “संगीतसूर्य केशवराव भोसले संगीत नाट्य स्पर्धा” असे करण्यास या शासन निर्णयान्वये मान्यता देण्यात येत आहे.
# Page 2
शासन निर्णय क्रमांक: संकीर्ण ८२२१/प्र.क्र.१४४/सां.का.४