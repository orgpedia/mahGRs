# Page 1
पर्यटन व सांस्कृतिक महोत्सव साजरे करण्यासाठी उपलब्ध करुन देण्यात येणाऱ्या निधीची मर्यादा रुपये ५.०० लक्ष वरुन रुपये १०.०० लक्ष पर्यंत वाढविण्याबाबत व अंमलबजावणी यंत्रणा निश्चित करण्याबाबत.
महाराष्ट्र शासन
पर्यटन व सांस्कृतिक कार्य विभाग
शासन निर्णय क्रमांक : महोत्सव २०२१/०९/प्र.क्र.६१९/पर्यटन,
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
दिनांक : २४ डिसेंबर, २०२१.
संदर्भ :- १) पर्यटन व सांस्कृतिक कार्य विभाग, शासन निर्णय क्र. टीडीसी २०१०/१/ प्र.क्र.२२/ पर्यटन, दि.०४.०२.२०१०.
२) पर्यटन व सांस्कृतिक कार्य विभाग, शासन निर्णय क्र. महोत्सव २०१७/२/ प्र.क्र.२२६/पर्यटन, दि.३०.११.२०१७
३) संचालक, पर्यटन संचालनालय यांचे पत्र क्र.प.सं./ प्रसिध्दी / जिल्हा.महो/ १४९/२०२१/२०९६, दि.०८.०४.२०२१.
प्रस्तावना :
जिल्ह्यातील पर्यटनस्थळांच्या प्रसिध्दी व प्रचालनासाठी तसेच पर्यटकांच्या वाढीसाठी जिल्हास्तरावर जिल्हा प्रशासनाच्या सहकार्याने शासन निर्णय क्र. टीडीसी २०१०/१/प्र.क्र. २२/पर्यटन, दिनांक ०४.०२.२०१० मधील तरतूदीनुसार पर्यटन व सांस्कृतिक महोत्सव आयोजित करण्यासाठी रुपये ५.०० लक्ष एवढा निधी संबंधित प्रशासनास उपलब्ध करुन दिला जातो. तथापि, सन २०१० पासून आजपर्यंत कलाकारांचे मानधन व इतर सर्व घटकांत झालेली दरवाढ / महागाई तसेच महोत्सवाचे स्वरुप व आयोजनाचा एकूण खर्च विचारात घेता, जिल्हास्तरावर जिल्हा प्रशासनाच्या सहकार्याने आयोजित करण्यात येणाऱ्या पर्यटन व सांस्कृतिक महोत्सवांसाठी उपलब्ध करुन देण्यात येणाऱ्या निधीत रुपये ५.०० लक्ष वरुन रुपये १०.०० लक्ष एवढ्या मर्यादेपर्यंत वाढ करण्याची व सदर महोत्सवांची अंमलबजावणी उप संचालक, पर्यटन संचालनालय यांच्यामार्फत करण्याची बाब विचाराधिन होती.
शासन निर्णय :
संदर्भ क्रमांक १ येथील शासन निर्णय, दिनांक ०४.०२.२०१० मधील तरतूदीनुसार जिल्हा स्तरावर आयोजित करण्यात येणारे पर्यटन व सांस्कृतिक महोत्सव पर्यटन संचालनालय व जिल्हा प्रशासन यांच्या संयुक्त विद्यमाने आयोजित करण्यास व सदर महोत्सवांवरील खर्चासाठी रुपये ५.०० लक्ष ऐवजी प्रत्येकी रुपये १०.०० लक्ष एवढा निधी उपलब्ध करुन देण्यास खालील अटी व शर्तीच्या अधिन राहून याद्वारे शासन मान्यता देण्यात येत आहे. :
१) दर वर्षी आयोजित करण्यात येणाऱ्या पर्यटन व सांस्कृतिक महोत्सवांचा त्या-त्या आर्थिक वर्षासाठी नियोजन व वित्त विभागाच्या सहमतीने मंजूर करण्यात येणाऱ्या वार्षिक प्रसिध्दी कृती आराखड्यामध्ये (Media Plan) समावेश करण्यात यावा.
# Page 2
शासन निर्णय क्रमांकः महोत्सव २०२१/०९/प्र.क्र.६१९/पर्यटन
२) जिल्हा स्तरावर जिल्हा प्रशासनाच्या सहकार्याने आयोजित करण्यात येणाऱ्या पर्यटन व सांस्कृतिक महोत्सवासाठी प्रायोजकत्व निधी स्वीकारुन प्रायोजकत्व उपलब्ध करून देणाऱ्या संस्था यांना महोत्सवाच्या माध्यमातून आवश्यक प्रसिद्धी देण्यात यावी.
३) महोत्सवाचे आयोजन हे स्थानिक पातळीवरील सेवाभावी संस्था, खाजगी संस्था, तसेच शासनाद्वारे नियुक्त करण्यात आलेल्या कार्यक्रम संयोजक यांच्या माध्यमातून करण्यात यावे.
४) सदर महोत्सव राबविण्यासाठी संबंधित उपसंचालक, पर्यटन संचालनालय यांनी अंमलबजावणी यंत्रणा म्हणून कार्य करावे.
५) एका जिल्ह्यात एका वर्षी एकच जिल्हास्तरावरील पर्यटन व सांस्कृतिक महोत्सव राबविण्यात यावा.
६) पर्यटन व सांस्कृतिक महोत्सव जिल्ह्यातील महत्त्वाच्या पर्यटन स्थळी घेण्यात यावेत.
७) पर्यटन व सांस्कृतिक महोत्सवात स्थानिक कलाकार, स्थानिक सांस्कृतिक मंडळे, स्थानिक वस्तू विक्री करणारे बचतगट यांचा जास्तीत जास्त समावेश करण्यात यावा.
८) स्थानिक रिसॉर्टस्, हॉटेल्स, निवास व न्याहारी केंद्रे, कृषी पर्यटन केंद्रे, होम डायनिंग केंद्रे, टूर ऑपरेटर्स, ट्रॅव्हल एजंट, गाईड यांना सदर महोत्सवामध्ये आवश्यकतेनुसार सहभागी करून घेण्यात यावे.
९) महोत्सवाचे चांगल्या प्रकारे चित्रीकरण करून प्रसिद्धीसाठी वापरण्यात यावे.
२. संदर्भ क्रमांक १ येथील शासन निर्णय, दिनांक ०४.०२.२०१० मधील वित्तीय मर्यादा वगळता इतर सर्व अटी व शर्तीही जिल्हास्तरीय पर्यटन व सांस्कृतिक महोत्सवाच्या आयोजनाकरीता लागू रहातील.
३. उपरोक्त नमूद करण्यात आलेल्या बाबीवरील खर्च मागणी क्रमांक झेडडी ४, "३४५२-पर्यटन, ०१–पर्यटनासाठी पायाभूत सुविधा, १०१ - पर्यटन केंद्रे (०२) पंचवार्षिक योजनांतर्गत योजना, राज्य योजनांतर्गत योजना (०२) (०४) प्रसिध्दी (३४५२ १९३१) ५०- इतर खर्च या लेखाशीर्षाखाली त्या-त्या आर्थिक वर्षात खर्ची टाकण्यात यावा व तो त्या-त्या आर्थिक वर्षातील अर्थसंकल्पित तरतूदीतून भागविण्यात यावा.
# Page 3