# Page 1
पर्यटन धोरणांतर्गत पात्र पर्यटन प्रकल्पांना अनुज्ञेय वित्तीय प्रोत्साहनांच्या सवलतीपोटी वस्तू व सेवा करातील राज्याच्या हिश्श्याच्या रकमेइतकी रक्कम परतावा म्हणून अनुज्ञेय करणेबाबत.
महाराष्ट्र शासन
पर्यटन व सांस्कृतिक कार्य विभाग
शासन निर्णय क्रमांक : टिडीसी २०१७/९/प्र.क्र. १०४/पर्यटन
मंत्रालय, मुंबई ४०० ०३२
दिनांक : ०४ मार्च, २०२०.
वाचा:- १) शासन निर्णय क्र. एमटीसी ०३९९/प्र.क्र. १४२/पर्यटन, दि. ८ जुलै, १९९९.
२) शासन निर्णय क्र. एमटीसी २००५/प्र.क्र.१७२ / पर्यटन, दि. १६ डिसेंबर, २००६.
३) शासन निर्णय क्र.टीडीएस २०१५/११/सीआर-१०२१/पर्यटन, दि. ४ मे, २०१६.
प्रस्तावना:
पर्यटन हे आर्थिक विकासाचे प्रमुख साधन म्हणून ओळखले जात आहे. अत्यंत कुशल ते अकुशल रोजगारांची मोठ्या प्रमाणावर निर्मिती करण्याची क्षमता पर्यटन व्यवसायामध्ये आहे. पर्यटनास वाव दिल्याने विदेशी मुद्रेच्या प्राप्ती समवेत पर्यटनयोग्य क्षेत्राच्या आर्थिक प्रगतीस वाव मिळणार आहे. वरील सर्व उद्दिष्टांचा विचार करुन महाराष्ट्र शासनाने उपरोक्त शासन निर्णयान्वये पर्यटन धोरण १९९९, पर्यटन धोरण २००६ व पर्यटन धोरण २०१६ जाहीर केले आहे. सदर शासन निर्णयांमध्ये ही योजना राबविण्यासाठी पात्रतेचे निकष, वित्तिय प्रोत्साहने तसेच कार्यान्वयन यंत्रणा स्पष्ट करण्यात आल्या आहेत. त्यानुसार पर्यटन धोरण २००६ व पर्यटन धोरण २०१६ अंतर्गत पात्र घटकांना प्राप्त होणारी वित्तिय प्रोत्साहने नमूद करण्यात आली आहेत. पर्यटन धोरण २००६ मध्ये वित्तिय प्रोत्साहने विविध कराच्या आकारणीमधून सूट देण्याबाबत आहेत, तर पर्यटन धोरण २०१६ मध्ये वित्तिय प्रोत्साहने मुल्यवर्धित कराचा परतावा व इतर विविध कराच्या आकारणीमधून सूट देण्याबाबत आहेत.
२. वस्तू व सेवा करप्रणालीचा अवलंब दिनांक १ जुलै २०१७ पासून संपूर्ण देशामध्ये करण्यात आला आहे. पर्यटन धोरणाअंतर्गत पर्यटन घटकांना देण्यात येणाऱ्या सवलती/ परतावा जसे ऐषाराम कर, करमणूक कर व मूल्यवर्धित कर यांचा वस्तू व सेवा करामध्ये समावेश झाल्याने ते आता निरसित झाले आहेत, त्यामुळे पर्यटन धोरणांतर्गत पर्यटन घटकांना देण्यात आलेली कराची सवलत वस्तू व सेवा करप्रणालीच्या अवलंबनानंतर देता येणार नाही कारण वस्तू व सेवा करप्रणालीमध्ये करातून सूट देण्याचे प्रावधान नाही. त्यामुळे पर्यटन घटकांना वस्तू व सेवा कराचा भरणा करणे आवश्यक झाले आहे. पर्यटन धोरणानुसार पर्यटन घटकांना करातून सूट देण्याचे धोरण असल्याने वस्तू व सेवा करप्रणालीच्या अवलंबनानंतर या घटकांस ज्या व्यवहारावर कराची सूट मिळत होती त्या व्यवहारांवर लागू झालेल्या राज्य वस्तू व सेवा कराचा परतावा अनुदान रक्कमेच्या स्वरुपात देण्याचे शासनाच्या विचाराधीन होते.
# Page 2
शासन निर्णय क्रमांक: टिडीसी २०१७/९/प्र.क्र. १०४/पर्यटन
३. तसेच मा. मुंबई उच्च न्यायालयातील रिट याचिका क्र.३०२७/२०१८ मे.अॅडलॅब्स एन्टरटेनमेंट लिमिटेड विरुध्द महाराष्ट्र शासन आणि रिट याचिका क्र.१८००/२०१९ मे. ब्रम्हा कॉर्पोरेशन लिमिटेड विरुध्द महाराष्ट्र शासन या प्रकरणी दि. ३० जुलै, २०१९ रोजी झालेल्या सुनावणीच्या वेळी मा. उच्च न्यायालयाने वस्तु व सेवा करातून सूट अथवा परतावा देण्यासंदर्भात शासनाने १२ आठवड्याच्या आत योग्य तो निर्णय घ्यावा असे आदेश दिले आहेत. त्यास अनुसरुन तसेच मा. मंत्रिमंडळाच्या दि. २८ ऑगस्ट, २०१९ रोजीच्या बैठकीत झालेल्या निर्णयानुसार शासनाने पुढीलप्रमाणे निर्णय घेतला आहे.
शासन निर्णय:
वस्तू व सेवा कर अधिनियमानुसार करांमध्ये सूट देण्याचे प्रावधान नसल्याने पर्यटन धोरण १९९९, पर्यटन धोरण २००६ व पर्यटन धोरण २०१६ अंतर्गत पात्र पर्यटन प्रकल्पांना अनुज्ञेय करण्यात आलेल्या विक्री कर, ऐषाराम कर, करमणूक कर, मुल्यवर्धित कर इत्यादी करांमधून सूट देण्याच्या सवलतीपोटी स्वतंत्ररित्या अनुज्ञेय करण्याचा परतावा हा अनुज्ञेय सवलत रकमेच्या कमाल मर्यादेपर्यंत किंवा प्रोत्साहन सवलतींच्या मूळ अनुज्ञेय कालावधीपर्यंत यापैकी ज्याची पूर्तता आधी होईल तोपर्यंत अनुज्ञेय होईल.
२. शासन निर्णयांतर्गत व्याख्या:
२.१. “परताव्याची रक्कम” म्हणजे पर्यटन धोरण १९९९, पर्यटन धोरण २००६ व पर्यटन धोरण २०१६ च्या वित्तिय प्रोत्साहने मध्ये उल्लेखित जे कर वस्तू व सेवा कराअंतर्गत समाविष्ट झाले आहेत, त्या करासंदर्भात पात्र घटकाने महाराष्ट्र वस्तू व सेवा कर अधिनियम, २०१७ अंतर्गत उल्लेखित कराची आकारणी ज्या व्यवहारांवर होत आहे त्या व्यवहारांच्या संदर्भात खरेदी केलेल्या वस्तू व सेवांच्या वजावटीचे समायोजन केल्यानंतर राज्य वस्तू व सेवा कराची (SGST) भरणा केलेली रक्कम.
२.२. “ अनुदान पात्रता प्रमाणपत्र” म्हणजे पात्र घटकाने पर्यटन धोरणांतर्गत विहित वित्तिय प्रोत्साहनांच्या एकूण अनुज्ञेय रकमेपैकी दिनांक ३० जून २०१७ पर्यंत एकूण उपभोगलेली वित्तिय प्रोत्साहने वजा करुन उर्वरित अनुदान पात्र रकमेबाबतचे पर्यटन व सांस्कृतिक कार्य विभागाच्या अधिनस्त संचालक, पर्यटन संचालनालय यांनी दिलेले प्रमाणपत्र.
२.३. “आर्थिक वर्ष” म्हणजे, महाराष्ट्र वस्तू व सेवा कर अधिनियम, २०१७ खाली वेळोवेळी निश्चित करण्यात आलेला कालावधी, जो सध्या १ एप्रिल ते ३१ मार्च असा आहे.
२.४. “पात्र घटक” म्हणजे,
(अ) पर्यटन धोरण २००६ अंतर्गत महाराष्ट्र पर्यटन विकास महामंडळ व विक्रीकर विभागाकडून दिनांक १ जुलै २०१७ पूर्वी पात्रता प्रमाणपत्र (Eligibility Certificate) व हक्कदार प्रमाणपत्र
पृष्ठ १२ पैकी २
# Page 3
शासन निर्णय क्रमांक: टिडीसी २०१७/९/प्र.क्र. १०४/पर्यटन
(Entitlement Certificate) निर्गमित करण्यात आले आहे असे ऐषाराम कराचा भरणा करावयास पात्र घटक.
(ब) पर्यटन धोरण २००६ अंतर्गत महाराष्ट्र पर्यटन विकास महामंडळाकडून दिनांक १ जुलै २०१७ पूर्वी पात्रता प्रमाणपत्र (Eligibility Certificate) निर्गमित करण्यात आले आहे असे करमणूक करातून माफी मिळालेले घटक.
(क) पर्यटन धोरण २०१६ अंतर्गत संचालक, पर्यटन संचालनालय यांनी पात्रता प्रमाणपत्र (Eligibility Certificate) निर्गमित केले आहे असे घटक.
२.५ राज्य वस्तू व सेवा करावर आधारित प्रोत्साहने देय करताना वार्षिक प्रोत्साहनांची मर्यादा, पात्र देय प्रोत्साहने भागिले एकूण अनुदान उपभोगण्याच्या कालावधीच्या सरासरी एवढा ठेवण्यात यावा.
२.६ प्रवर्ग अ, प्रवर्ग ब आणि प्रवर्ग क तसेच एसटीझेड/एसटीडी प्रवर्गातील उद्योगांना राज्य वस्तू व सेवा करावरील प्रोत्साहने अधिक मुद्रांक शुल्क माफी व अन्य विभागाकडून देय एकूण प्रोत्साहनांची मर्यादा अनुक्रमे ५०, ७५ आणि १०० टक्के एवढी विहित पात्र गुंतवणूकीच्या प्रमाणात राहील.
३. वस्तू व सेवा कर प्रणाली स्वीकारल्यानंतर पर्यटन धोरणांतर्गत पात्र पर्यटन प्रकल्पांना वित्तीय प्रोत्साहनांपोटी परतावा देण्याकरीता खालील कार्यपद्धती अवलंबविण्यात यावी.
३.१ पात्र पर्यटन घटकाने या शासन निर्णयासोबतच्या प्रपत्र अ (Annexure A) मध्ये विहीत करण्यात आलेल्या नमुन्यामध्ये संचालक, पर्यटन संचालनालय यांना प्रोत्साहन सवलतीच्या रकमेसाठी पुढे नमूद केलेल्या प्राधिकृत स्वाक्षरी असलेल्या कागदपत्रांसह अर्ज सादर करावा.
अ) पर्यटन घटकाशी प्रत्यक्ष संबंधित विहीत कालावधीतील एकूण उलाढाल रक्कम तसेच भरणा करण्यात आलेली राज्य वस्तू व सेवा कराची रक्कम याबाबत सनदी लेखापाल यांचे प्रपत्र ब (Annexure B) नुसारचे प्रमाणपत्र.
ब) पर्यटन घटकाशी संबंधित विहीत कालावधीची विवरणपत्रे व त्यासोबत राज्य वस्तू व सेवा कराच्या भरणा केलेल्या रकमेबाबतच्या प्रमाणित प्रती.
क) पर्यटन घटकाच्या वतीने कागदपत्रांवर स्वाक्षरी करण्यास सक्षम असलेल्या अधिकाऱ्यासंबंधी अधिकृत प्रमाणपत्र.
ड) पर्यटन घटकाशी संबंधित राज्य वस्तू व सेवा कर भरल्याबाबतचा वैधानिक लेखा परिक्षकाचा अहवाल.
इ) प्रपत्र क (Annexure C) मध्ये पुढील आर्थिक वर्षात राज्य वस्तू व सेवा करापोटी अनुज्ञेय अंदाजित रक्कम.
फ) महाराष्ट्र पर्यटन विकास महामंडळ किंवा संचालक, पर्यटन संचालनालय यांनी दिलेले पात्रता प्रमाणपत्राची प्रत.
पृष्ठ १२ पैकी ३
# Page 4
शासन निर्णय क्रमांक: टिडीसी २०१७/९/प्र.क्र. १०४/पर्यटन
ग) या व्यतिरिक्त संचालक, पर्यटन संचालनालय यांनी विवक्षितपणे मागणी केली असल्यास अशी कागदपत्रे.
३.२ संचालक, पर्यटन संचालनालय हे पात्र पर्यटन घटकांनी केलेल्या दाव्यांची शहानिशा करुन पात्र पर्यटन घटकांना प्रोत्साहन सवलतीसाठी उपलब्ध निधीच्या प्रमाणात तथापि कमाल ८५% च्या मर्यादेत रकमेचे वितरण करतील. उर्वरित १५ % निधीचे वाटप हे राज्यकर आयुक्त, राज्य वस्तू व सेवा कर विभाग यांच्या कार्यालयाकडून राज्य वस्तू व सेवा करापोटी पात्र पर्यटन घटकांनी किती कर रकमेचा भरणा केला आहे याची खातरजमा पूर्ण झाल्यानंतर करण्यात येईल. तसेच सदर रकमेचे वाटप करण्यापूर्वी पात्र पर्यटन घटकाने ज्या आर्थिक वर्षात सवलतीची रक्कम मिळणे अपेक्षित आहे, त्या आर्थिक वर्षाच्या अनुषंगाने राज्यकर विभागात करदेयता व कराची आकारणी याबाबतीत कोणतेही अपिल दाखल केले असल्यास अशा परिस्थितीत सदर अपिल निकाली निघाल्यानंतर उर्वरित रक्कम निधीच्या उपलब्धतेच्या प्रमाणात वितरित करण्यात येईल.
३.३ पात्र पर्यटन घटकांनी त्यांचे दिनांक १/७/२०१७ ते दिनांक ३१/३/२०१८, दिनांक १/४/२०१८ ते दिनांक ३१/३/२०१९ व दिनांक १/४/२०१९ ते दिनांक ३०/९/२०१९ या कालावधीच्या दाव्यांचे स्वतंत्र अर्ज या शासन निर्णयाच्या दिनांकापासून तीन महिन्यांच्या आत संचालक, पर्यटन संचालनालय यांच्याकडे सादर करणे आवश्यक आहे. तद्नंतरच्या कालावधीसाठी पात्र पर्यटन घटकांनी प्रत्येक सहामाही कालावधीच्या दाव्यांचे स्वतंत्र अर्ज संबंधित कालावधीच्या शेवटच्या दिनांकापासून तीन महिन्यांच्या आत संचालक, पर्यटन संचालनालय यांच्याकडे सादर करणे आवश्यक आहे.
३.४ पात्र पर्यटन घटकांना अनुज्ञेय सवलत रकमेपेक्षा अधिकची रक्कम अदा झाली असल्याचे निदर्शनास आल्यास अशी अधिकची रक्कम एकतर सदर पात्र घटकाकडून वसूल करण्यात येईल अथवा पुढच्या आर्थिक वर्षाच्या अनुज्ञेय सवलत रकमेतून वजा करण्यात येईल. जी काही अतिरिक्त सवलत रक्कम देण्यात आली असेल, त्या रकमेवर १५ % प्रतिवर्ष या दराने व्याज आकारण्यात येईल.
३.५ संचालक, पर्यटन संचालनालय हे प्रत्येक पात्र पर्यटन घटकाला अनुज्ञेय प्रोत्साहन सवलत तसेच अनुषंगिक बाबींचा लेखाजोखा ठेवतील.
३.६ प्रत्येक पात्र पर्यटन घटक पुढच्या आर्थिक वर्षात अनुज्ञेय होणाऱ्या प्रोत्साहन सवलत रकमेचे अंदाज संचालक, पर्यटन संचालनालय यांना ऑक्टोबर महिन्याच्या अखेरपर्यत सादर करेल.
३.७ संचालक, पर्यटन संचालनालय हे प्राप्त अर्जातील दाव्यांचा दिनांक निहाय गोषवारा ठेवतील आणि त्यानुसार प्रोत्साहन सवलतींचे वाटप निधीच्या उपलब्धतेच्या प्रमाणात करतील.
३.८ पात्र पर्यटन घटकांना भेटी देवून पर्यटन विषयक कामकाजाची पाहणी करण्याचे अधिकार संचालक, पर्यटन संचालनालय तसेच त्यांनी प्राधिकृत केलेल्या अधिकाऱ्यास असतील. तथापि याविषयी संचालक, पर्यटन संचालनालय यांनी संबंधित पात्र पर्यटन घटकांना किमान ३ दिवस आधी सूचना देणे आवश्यक राहील.
पृष्ठ १२ पैकी ४
# Page 5
शासन निर्णय क्रमांक: टिडीसी २०१७/९/प्र.क्र. १०४/पर्यटन
४. पर्यटन धोरण २०१६ अन्वये मेगा/ अल्ट्रा मेगा/ मोठे/ MSME (सूक्ष्म, लहान व मध्यम) प्रकल्पांना अनुज्ञेय केलेल्या सवलतींचा कालावधी तसेच विशेष पर्यटन क्षेत्र (STZ) व विशेष पर्यटन जिल्ह्यांसाठी (STD) सवलतींचा कालावधी सदर धोरणात नमूद असलेल्या कालावधीनुसार अनुज्ञेय राहील.
५. पर्यटन प्रोत्साहन अनुदान म्हणून राज्य वस्तू व सेवा करापोटी अनुज्ञेय असलेला परतावा पर्यटन विभागांतर्गत पर्यटन संचालनालयामार्फत करण्यात यावा. यासाठी पात्र घटकांना पात्रता प्रमाणपत्र देणे व त्याआधारे परतावा देण्यासाठी संचालक, पर्यटन संचालनालय, महाराष्ट्र हे सक्षम प्राधिकारी असतील.
६. यासाठी पर्यटन विभागामार्फत योजनेतर तरतुदीसाठी सन २०१९-२०२० मध्ये स्वतंत्र लेखाशिर्ष सुरू करून पूरक मागणी अथवा आकस्मिक निधीद्वारे आवश्यक निधी उपलब्ध केला जाईल.
७. सदरहू परताव्याची रक्कम पात्र पर्यटन घटकांना विनासायास सुलभतेने उपलब्ध करुन देणे शक्य व्हावे यासाठी सदर लेखाशिर्षाखाली सन २०२०-२०२१ या आर्थिक वर्षापासून रुपये ११०.०० कोटी एवढी ठराविक तरतूद दरवर्षीच्या अर्थसंकल्पात उपलब्ध करुन देण्यास (Replenish) मान्यता देण्यात येत आहे.
८. वर नमूद केलेल्या स्वतंत्र लेखाशीर्षाखाली दरवर्षी मंजूर होणारी तरतूद पात्र पर्यटन घटकांना विनासायास त्वरित उपलब्ध करुन देणे शक्य व्हावे यासाठी अपर मुख्य सचिव/ प्रधान सचिव / सचिव, पर्यटन यांच्या नांवे स्वीय प्रपंजी खाते (Personal Ledger Account) उघडण्यात येईल व दरवर्षी मंजूर होणारी ठराविक तरतूद आर्थिक वर्षाच्या सुरुवातीसच कोषागारातून काढून त्या खात्यात जमा करण्यात येईल. तसेच स्वीय प्रपंजी खात्यामध्ये जमा होणाऱ्या निधीतून मागणीप्रमाणे आवश्यक तेवढी रक्कम धनादेशाद्वारे काढून संचालक, पर्यटन संचालनालय यांना वितरीत करण्यास मान्यता देण्यात येत आहे.
९. वरील पात्र पर्यटन घटकांना परतावा करण्यासाठी सुयोग्य अशी ऑनलाईन प्रणाली पर्यटन विभागाद्वारे माहिती व तंत्रज्ञान संचालनालयामार्फत विकसीत करण्याची कार्यवाही करण्यात येईल.
१०. सदर शासन निर्णय मा.मंत्रिमंडळाच्या मान्यतेने तसेच नियोजन, वित्त आणि उद्योग, उर्जा व कामगार विभागाच्या सहमतीने तसेच वित्त विभागाचा अनौपचारीक संदर्भ क्रमांक २७/ कराधान-१, दिनांक ९.१२.२०१९ नुसार निर्गमित करण्यात येत आहे.
पृष्ठ १२ पैकी ५
# Page 6
शासन निर्णय क्रमांक: टिडीसी २०१७/९/प्र.क्र. १०४/पर्यटन
# Page 7
# Page 8
# Page 9
# Page 10
# Page 11
# Page 12