# Page 1
पु. ल. देशपांडे महाराष्ट्र कला अकादमी, प्रभादेवी मुंबई स्थित रविंद्र नाटय मंदिरा करीता व्यवस्थापन समिती स्थापन करणेबाबत......
महाराष्ट्र शासन
पर्यटन व सांस्कृतिक कार्य विभाग,
शासन निर्णय क्रमांक : पुलदे-२०१९/प्र.क्र.८४/सां.का.२
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२.
दिनांक :०६ ऑक्टोबर, २०२३
वाचा : १) बृहन्मुंबई महागरपालिकेच्या इम्प्रूव्हमेंट समितीच्या दिनांक २१.०६.१९६० च्या बैठकीचे दिनांक २८.०६.१९६० च्या पत्रान्वये निर्गमित केलेले इतिवृत्त.
२) प्रकल्प संचालक, पु. ल. देशपांडे महाराष्ट्र कला अकादमी यांचे जा.क्र. पुलदे- २९९२, दिनांक ०८.०९.२०२३ चे पत्र.
प्रस्तावना: पु.ल.देशपांडे महाराष्ट्र कला अकादमीची स्थापना दि. २ जुलै, १९९१ रोजी करण्यात आलेली आहे.
पु.ल.देशपांडे महाराष्ट्र कला अकादमी स्थित टागोर मेमोरियल थिएटर (आताचे नाव रविंद्र नाटय मंदिर, मुंबई) बांधण्याकरिता, बृहन्मुंबई महागरपालिकेच्या इम्प्रूव्हमेंट समितीच्या दिनांक २१.०६.१९६० रोजी झालेल्या बैठकीत घेण्यात आलेल्या निर्णयानुसार बृहन्मुंबई महानगरपालिकेने संदर्भ क्र.१ च्या पत्रान्वये साने गुरूजी, नर्दुला टँक, सयानी रोड, प्रभादेवी, मुंबई येथील ९०२८ चौ. वार क्षेत्रफळाचा भूभाग खालील अटींच्या अधिन राहून विनामुल्य हस्तांरीत केला होता.
१. टागोर मेमोरियल थिएटरच्या व्यवस्थापन समितीमध्ये बृहन्मुंबई महानगरपालिकेचे प्रतिनिधी असतील.
२. बृहन्मुंबई महानगरपालिकेच्या सांस्कृतिक कार्यक्रमासाठी विनामूल्य सभागृह उपलब्ध करून देण्यात येईल.
३. अधिकचे उत्पन्न झाल्यास ५० टक्के उत्पन्न बृहन्मुंबई महानगरपालिकेस देण्यात यावे.
उपरोक्त अटीतील अट क्र.१ नुसार रविंद्र नाटय मंदिराच्या व्यवस्थापनविषयक बाबींविषयी मार्गदर्शन करण्यासाठी व्यवस्थापन समिती गठीत करण्याबाबतचा प्रस्ताव संदर्भ क्र. २ अन्वये प्रकल्प संचालक,पु.ल.देशपांडे महाराष्ट्र कला अकादमी, मुंबई यांनी शासनास सादर केला आहे. प्रकल्प संचालक, पु.ल.देशपांडे महाराष्ट्र कला अकादमी, प्रभादेवी, मुंबई यांचेकडून प्राप्त झालेल्या प्रस्तावानुसार पु.ल.देशपांडे महाराष्ट्र कला अकादमी, मुंबई येथील रविंद्र नाटय मंदिराकरीता “व्यवस्थापन समिती” गठित करण्याची बाब शासनाच्या विचाराधीन होती.
शासन निर्णय : रविंद्र नाटय मंदिराच्या व्यवस्थापनविषयक बाबींविषयी मार्गदर्शन करण्यासाठी पु. ल. देशपांडे महाराष्ट्र कला अकादमी, मुंबई येथील रविंद्र नाटय मंदिरासाठी खालीलप्रमाणे “व्यवस्थापन समिती” गठित करण्याचा शासनाने निर्णय घेतला आहे :
# Page 2
शासन निर्णय क्रमांकः पुलदे-२०१९/प्र.क्र.८४/सां.का.२
-----------------------------------------------------------------------------
| अ.क्र. | समिती सदस्य पदनाम | पद |
| १ | प्रकल्प संचालक, पु.ल.देशपांडे महाराष्ट्र कला अकादमी | अध्यक्ष |
| २ | वित्तीय सल्लागार, पु.ल.देशपांडे महाराष्ट्र कला अकादमी | सदस्य |
| ३ | कार्यकारी अभियंता (व्यवस्थापन) (जी-दक्षिण), बृहन्मुंबई महानगरपालिका | सदस्य |
| ४ | सहाय्यक आयुक्त (जी- दक्षिण), बृहन्मुंबई महानगरपालिका | सदस्य |
| ५ | प्रशासकीय अधिकारी, पु. ल. देशपांडे महाराष्ट्र कला अकादमी | सदस्य सचिव |
-----------------------------------------------------------------------------
२. सदर व्यवस्थापन समितीची मुदत या शासन निर्णयाच्या दिनांकापासून ३ वर्षाच्या कालावधीकरीता अथवा समितीची पुनर्रचना होईपर्यंत, यापैकी जो कालावधी अगोदरचा असेल तोपर्यंत राहिल.
३. सदर व्यवस्थापन समिती रविंद्र नाटय मंदिराच्या व्यवस्थापन विषयक सर्व बाबींविषयी आवश्यक ते मार्गदर्शन करेल.