# Page 1
ऊर्जा प्रकल्पासाठी मौजे विखरण, ता. शिंदखेडा, जि.धुळे येथील संपादित केलेल्या जमिनीची योग्य भरपाई न दिल्याबाबतच्या प्रकरणाची चौकशी करण्यासाठी माजी प्रधान जिल्हा न्यायाधीश श्री. शाम दादाजी दर्णे यांची नियुक्ती करण्याबाबत.
महाराष्ट्र शासन
उद्योग ऊर्जा व कामगार विभाग,
शासन निर्णय क्रमांक : सानुअ-२०१८/प्र.क्र.९७/ऊर्जा-४
मंत्रालय, मुंबई-४०००३२.
दिनांक : ०६ एप्रिल, २०१८
शासन निर्णय :
धुळे जिल्ह्यातील महानिर्मिती कंपनीच्या दोंडाईचा येथील ऊर्जा प्रकल्पासाठी मौजे विखरण, ता.शिंदखेडा, जिल्हा धुळे येथील जमीन संपादित केलेल्या जमिनधारकांपैकी कै.धर्मा मंगा पाटील यांना त्यांच्या जमिनीची योग्य भरपाई न दिल्याबाबतच्या संपूर्ण प्रकरणाची चौकशी करण्यासाठी श्री.शाम दादाजी दर्णे, माजी प्रधान जिल्हा न्यायाधीश यांची नियुक्ती करण्यात येत आहे.
२. सदर चौकशीची कार्यकक्षा पुढीलप्रमाणे राहील : १) मौजे विखरण, जि.धुळे येथील गट नं.२९१/२ अ व गट नं.२९१/२ ब मधील ७/१२ च्या उताऱ्यावर दर्शविलेली ६५० आंब्याच्या रोपांसाठी योग्य ती नुकसान भरपाई मिळण्याबाबतची मागणी नियमानुसार तपासणे.
२) मौजे विखरण गांवातील अन्य जमिनधारकांना झाडांचे मूल्यांकन करताना संबंधित अधिकाऱ्याने रेकॉर्डमध्ये खाडाखोड करून संगनमताने मूल्यांकनाच्या किमतीत वाढ दर्शवून जास्तीची रक्कम नुकसान भरपाई म्हणून दिलेली आहे, त्याची सखोल चौकशी करून संबंधित दोषी अधिकाऱ्यांवर कारवाई करण्यासाठी शिफारस करणे.
३) भूसंपादन प्रस्ताव क्र. ४/२००९, ७/२००९,५/२०११ ची संपूर्ण कायदेशीर चौकशी करणे.
४) मयत श्री. धर्मा मंगा पाटील यांनी दि.२२.१.२०१८ चे आत्महत्या प्रकरणी संपूर्ण घटनाक्रमाची चौकशी करणे.
३. १) सदर चौकशीप्रित्यर्थ श्री.शाम दा.दर्णे, माजी प्रधान जिल्हा न्यायाधीश यांना एकूण प्रतिमाह रू.२,००,०००/- (रूपये दोन लाख फक्त) इतके मानधन देण्यात येईल. या मानधनाच्या रकमेत सर्व प्रकारचे भत्ते (उदा. महागाई भत्ता, प्रवास भत्ता, टेलिफोन भत्ता, पाहुणचार भत्ता, घरभाडे भत्ता इ.) अंतर्भूत असतील. सदर मानधन हे वेतन वजा निवृत्ती वेतन योजनेचा (pay minus pension scheme) भाग असणार नाही.
२) उपरोक्त कार्यकक्षेप्रमाणे सर्व कागदपत्रांची तपासणी व संबंधितांची चौकशी विहित वेळेत करून त्या आधारे आपला स्वयंस्पष्ट अहवाल शिफारशींसह शासनास ३ (तीन) महिन्यांत सादर करेल.
# Page 2
शासन निर्णय क्रमांकः सानुअ-२०१८/प्र.क्र.९७/ऊर्जा-४
३) सदर चौकशीच्या कामकाजासाठी धुळे हे मुख्यालय असेल. धुळे या मुख्यालयी कामकाज पार पाडण्यासाठी त्यांना आवश्यक ती कार्यालयीन जागा, दूरध्वनी सेवा, चौकशीच्या अनुषंगाने आवश्यतेनुसार वाहन व्यवस्था (अमरावती ते धुळे किंवा मुंबई जाणे-येण्याच्या प्रवासाचा त्यात समावेश आहे), आवश्यक कर्मचारी वर्ग, इंग्रजी लघुलेखकासह कार्यालयीन साधनसामुग्री, आवश्यक कागदपत्रे, धुळे मुख्यालय तसेच चौकशीच्या अनुषंगाने द्यावयाच्या भेटीच्या ठिकाणी निवासव्यवस्था इत्यादी सुविधा महानिर्मिती कंपनीमार्फत उपलब्ध करून देण्यात येईल.
४. सदर चौकशीसाठी द्यावयाचे मानधन, कार्यालयीन साधनसामुग्री यावरील खर्च, निवासव्यवस्था, वाहन व्यवस्था, प्रवास खर्च, कर्मचाऱ्यांचे वेतन इ. बाबींवरील खर्च महानिर्मिती कंपनी मार्फत करण्यात येईल.
५. हे आदेश, विधी व न्याय विभागाच्या सहमतीने निर्गमित करण्यात येत आहेत.