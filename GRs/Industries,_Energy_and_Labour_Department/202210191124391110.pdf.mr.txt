# Page 1
“भारत आंतरराष्ट्रीय व्यापार मेळा - २०२२" मधील महाराष्ट्र दालनाच्या आयोजनाकरीता निधी उपलब्ध करुन देण्याबाबत.
महाराष्ट्र शासन
उद्योग, ऊर्जा व कामगार विभाग
शासन निर्णय क्र. भाआंव्या-२०२२/प्र.क्र.१९६/उद्योग-७
मंत्रालय, मुंबई - ४०० ०३२.
दिनांक : १९/१०/२०२२
संदर्भ:- १) शासन निर्णय, उद्योग, ऊर्जा व कामगार विभाग क्र. ईएक्सबी-१०८४/ (९९२८)/ उद्योग-१०, दिनांक १२/०९/१९८४ २) शासन निर्णय, उद्योग, ऊर्जा व कामगार विभाग क्र. ईएक्सबी-१०९६/ (१४७)/ उद्योग-६, दिनांक २७/०८/१९९६ ३) महाव्यवस्थापक, महाराष्ट्र लघुउद्योग विकास महामंडळ मर्यादित, मुंबई यांचे क्र. मलउविम/ भाआंव्यामे २०२२/ २०२२-२३/४४२, दिनांक ०२/०९/२०२२
प्रस्तावना: भारत आंतरराष्ट्रीय व्यापार मेळ्यातील राज्य शासनाच्या सहभाग व त्याअनुषंगाने होणा-या खर्चाच्या अंदाजपत्रकास मंजूरी देण्यासाठी शासन निर्णय दिनांक १२/०९/१९८४ अन्वये अपर मुख्य सचिव यांच्या अध्यक्षतेखाली उच्चाधिकार समितीची स्थापना करण्यात आलेली आहे. त्यानुसार सदर समिती कार्यक्रमाचे नियोजन व आयोजन करत असते. या कार्यक्रमासाठी येणारा खर्च वित्तीय वर्षामध्ये उपलब्ध असलेल्या निधीमधून करण्याची तरतूद असून त्याकरीता आहरण व संवितरण अधिकारी हे विकास आयुक्त (उद्योग), उद्योग संचालनालय, मुंबई आहेत. तद्नंतर दिनांक २७/०८/१९९६ रोजीच्या शासन निर्णयानुसार उक्त उच्चाधिकार समितीची पुनर्रचना करण्यात आली असून, यापूर्वी अतिरिक्त मुख्य सचिव यांच्या अध्यक्षतेखाली असलेली समिती सचिव (व्यापार व वाणिज्य) यांच्या अध्यक्षतेखाली स्थापन करण्यात आलेली आहे.
२. भारत व्यापार वृध्दी संस्था, नवी दिल्ली यांच्यामार्फत दरवर्षी प्रगती मैदान, नवी दिल्ली येथे दिनांक १४-२७ नोव्हेंबर या कालावधीत भारत आंतरराष्ट्रीय व्यापार मेळ्याचे आयोजन केले जाते. या मेळ्यामध्ये महाराष्ट्र शासनाच्या वतीने भारत व्यापार वृध्दी संस्थेकडून निश्चित करण्यात आलेल्या विषयानुरुप महाराष्ट्र लघुउद्योग विकास महामंडळामार्फत महाराष्ट्र दालनाचे आयोजन/उभारणी केली जाते. यावर्षी आयोजित भारत आंतरराष्ट्रीय व्यापार मेळ्याकरीता “Vocal to Local, Local to Global” हा विषय निश्चित केला असून सदर मेळ्यातील महाराष्ट्र दालनाच्या आयोजनासंबंधी दिनांक ३०/०८/२०२२ रोजी मा.प्रधान सचिव (उद्योग) यांच्या अध्यक्षतेखाली उच्चाधिकार समितीची ६८ वी बैठक संपन्न झाली. उक्त प्रयोजनार्थ सदर बैठकीमध्ये रुपये ३,६३,४३,०००/- एवढ्या अंदाजित खर्चास मान्यता देण्यात आली आहे. त्यानुसार भारत आंतरराष्ट्रीय व्यापार मेळा - २०२२ मधील महाराष्ट्र दालनाच्या आयोजनाकरीता औद्योगिक प्रदर्शनामध्ये व व्यापार जत्रांमध्ये भाग घेणे (२८५१ ०३९८) या योजनेअंतर्गत वित्त विभागाकडून उपलब्ध करुन दिल्याप्रमाणे रुपये ३ कोटी एवढा निधी वितरीत करण्याची बाब शासनाच्या विचाराधीन होती.
शासन निर्णय : भारत व्यापार वृध्दी संस्था, नवी दिल्ली यांच्यामार्फत प्रगती मैदान, नवी दिल्ली येथे दिनांक १४ ते २७ नोव्हेंबर, २०२२ या कालावधीत आयोजित भारत आंतरराष्ट्रीय व्यापार मेळा - २०२२ मधील महाराष्ट्र दालनाच्या आयोजनाकरीता, मा. प्रधान सचिव (उद्योग) यांच्या अध्यक्षतेखाली उच्चाधिकार समितीने दिलेल्या मान्यतेनुसार, रुपये ३,००,००,००० /- (रुपये तीन कोटी फक्त) इतका निधी महाराष्ट्र लघुउद्योग विकास महामंडळ मर्यादीत, मुंबई यांना याद्वारे वितरीत करण्यात येत आहे.
# Page 2
शासन निर्णय क्रमांकः भाआंव्या-२०२२/प्र.क्र.१९६/उद्योग-७
२. उपरोक्त नमूद अनुदानाची रक्कम रुपये ३ कोटी महाराष्ट्र लघुउद्योग विकास महामंडळ मर्यादित, मुंबई यांच्याकडे सुपूर्द करण्याचे तसेच याबाबत मार्गदर्शन व पर्यवेक्षण करण्याचे अधिकार विकास आयुक्त (उद्योग), उद्योग संचालनालय, मुंबई यांना देण्यात येत आहेत. सदर रकमेच्या आहरण व संवितरणाचे अधिकार विकास आयुक्त (उद्योग), उद्योग संचालनालय, मुंबई यांच्या कार्यालयातील लेखा अधिकारी यांना देण्यात येत आहेत.
३. वित्त विभागाचे शासन परिपत्रक क्रमांक अर्थसं-२०२२/ प्र.क्र.४३/अर्थ-३, दिनांक ०४/०४/२०२२ व त्यासोबतचे परिशिष्टातील तरतुदीनुसार तसेच त्याअनुषंगाने महाराष्ट्र लघुउद्योग विकास महामंडळ यांच्याकडून प्राप्त माहितीनुसार असे प्रमाणित करण्यात येते की, भारत आंतरराष्ट्रीय व्यापार मेळा आयोजित करण्याबाबतचा शासन निर्णय दिनांक १२/०९/१९८४ रोजी निर्गमित करण्यात आलेला असून त्यानुसार व्यापार मेळ्याच्या कार्यक्रमास / अंदाज पत्रकास मंजुरी देण्यासाठी उच्चाधिकार समितीची स्थापना केलेली आहे. सदर कार्यक्रमासाठी यापूर्वी वितरीत केलेल्या निधीचे विनियोग प्रमाणपत्र प्राप्त झाले आहे. तसेच यापूर्वी वितरीत केलेल्या निधीच्या अनुषंगाने लेखापरीक्षक / महालेखापाल यांचे आक्षेप नाहीत.
४. सदर खर्च मागणी क्र.के-७, “२८५१ ग्रामोद्योग व लघु उद्योग (००) १०२ लघु उद्योग - पंचवार्षिक योजनांतर्गत योजना - राज्य योजना (००)(०३) औद्योगिक प्रदर्शनामध्ये व व्यापार जत्रांमध्ये भाग घेणे (२८५१ ०३९८) ३१ सहाय्यक अनुदान (वेतनेत्तर)” या लेखाशिर्षाखाली खर्ची टाकण्यात यावा व तो सन २०२२-२३ या आर्थिक वर्षात मंजूर केलेल्या अर्थसंकल्पीय तरतुदीतून भागविण्यात यावा.
५. सदर शासन निर्णय वित्त विभागाचे शासन परिपत्रक क्र. अर्थसं-२०२२/ प्र.क्र.४३/ अर्थ-३, दिनांक ०४/०४/२०२२ व त्यासोबतच्या परिशिष्टातील तरतुदीनुसार तसेच नियोजन विभागाच्या अनौ. संदर्भ क्र.१६६/१४६१, दिनांक १२/०९/२०२२ व वित्त विभागाच्या अनौ. संदर्भ क्र. २४८/ २०२२/ व्यय-१६, दिनांक २३/०९/२०२२ अन्वये प्राप्त सहमतीनुसार निर्गमित करण्यात येत आहे.