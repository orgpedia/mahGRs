# Page 1
राज्यात एनर्जी कॉन्झर्वेशन बिल्डिंग कोड (इ.सी.बी.सी.) नियमांची रूपरेषा ठरविण्यासाठी तांत्रिक सुकाणू समिती (टेक्निकल स्टिअरिंग कमिटी) गठित करण्याबाबत.
महाराष्ट्र शासन
उद्योग, ऊर्जा व कामगार विभाग
शासन निर्णय क्र. अपाऊ -२०१८/प्र.क्र.८७/ऊर्जा-७
मंत्रालय, मुंबई ४०० ०३२
दिनांक :०८ मार्च, २०२१.
प्रस्तावना : ऊर्जा संवर्धन कायदा, २००१ मधील तरतूदीनुसार केंद्र शासनाने केंद्रिय ऊर्जा दक्षता ब्युरो (Bureau of Energy Efficiency), नवी दिल्ली यांचेशी सल्लामसलत करुन सुधारित एनर्जी कॉन्झर्वेशन बिल्डिंग कोड, २०१७ (इ.सी.बी.सी. कोड, २०१७) जाहीर केले आहे. तसेच या अनुषंगाने केंद्र शासनाने दिनांक १३.०२.२०१८ रोजीच्या अधिसूचनेद्वारे इ. सी. बी. सी. नियम जाहीर केले आहेत. सदर नियम हे १०० कि.वॅ. व त्यापेक्षा जास्त विद्युतभार जोडणी असलेल्या किंवा १२० के. व्ही. ए. विद्युतभार मागणी असलेल्या नवीन इमारतींना बंधनकारक करण्यात आले आहेत.
ऊर्जा संवर्धन कायद्यातील कलम १५ मधील तरतुदीनुसार राज्य शासनाने राज्यातील हवामानानुसार केंद्र शासनाने निर्गमित केलेल्या इ. सी. बी. सी. नियमामध्ये आवश्यक बदल करून राज्यात इ.सी.बी.सी. नियमांची अंमलबजावणी करणे क्रमप्राप्त आहे. त्यानुसार महाऊर्जा मार्फत राज्यातील हवामानानुसार वाणिज्यिक इमारतींचे ऊर्जा कार्यक्षमतेविषयीच्या मानकांचे स्थानिक हवामानानुसार वर्गीकरण करून केंद्रिय ऊर्जा दक्षता ब्युरो (B.E. E.), नवी दिल्ली यांच्या मान्यतेने केंद्र शासनाच्या इ.सी.बी.सी. नियम, २०१७ च्या आधारित राज्य शासनाकडून महाराष्ट्र ऊर्जा संवर्धन इमारत नियम, २०१९ चा मसुदा दिनांक २२ ऑगस्ट, २०१९ रोजीच्या अधिसूचनेद्वारे शासनाच्या राजपत्रात प्रकाशित करून यासंदर्भात जनतेकडून हरकती व सूचना मागवण्यात आल्या होत्या.
जनतेकडून सुचवण्यात आलेल्या विविध मुद्यांवर तांत्रिकदृष्ट्या निर्णय घेऊन राज्यात प्रभावीपणे इ.सी.बी.सी. नियमांची अंमलबजावणी करण्यासाठी तसेच इ.सी.बी.सी. नियमांची राज्यात रूपरेषा ठरविण्यासाठी या विषयाशी संबंधित असलेल्या राज्य शासनाच्या विविध विभागांच्या सहभागाने व समन्वयाने तांत्रिक सुकाणू समिती (टेक्निकल स्टिअरिंग कमिटी) गठित करण्याची बाब शासनाच्या विचाराधीन होती.
शासन निर्णय : महाराष्ट्र ऊर्जा संवर्धन इमारत नियम, २०१९ च्या मसुद्यावर जनतेकडून प्राप्त हरकती व सूचनांचे संकलन करून त्याआधारे सुधारित महाराष्ट्र ऊर्जा संवर्धन इमारत नियम, २०१९ चा मसुदा तयार करण्यात आला आहे. यासंदर्भात जनतेकडून सुचवण्यात आलेल्या विविध मुद्यांवर तांत्रिकदृष्ट्या निर्णय घेऊन राज्यात प्रभावीपणे इ. सी. बी. सी. नियमांची अंमलबजावणी करण्यासाठी तसेच
# Page 2
शासन निर्णय क्रमांकः अपाऊ -२०१८/ प्र.क्र.८७/ऊर्जा-७
इ.सी.बी.सी. नियमांची राज्यात रूपरेषा ठरविण्यासाठी शासनाच्या मान्यतेनुसार खालीलप्रमाणे तांत्रिक सुकाणू समिती (टेक्निकल स्टिअरिंग कमिटी) गठित करण्यात येत आहे :
१) अपर मुख्य सचिव/प्रधान सचिव/सचिव, गृह निर्माण विभाग, -अध्यक्ष २) अपर मुख्य सचिव / प्रधान सचिव/सचिव, सार्वजनिक बांधकाम विभाग, -सदस्य ३) अपर मुख्य सचिव/प्रधान सचिव/सचिव (न.वि.-१), नगर विकास विभाग, -सदस्य ४) अपर मुख्य सचिव/प्रधान सचिव/सचिव (ऊर्जा), उद्योग, ऊर्जा व कामगार विभाग, -सदस्य ५) संचालक, नगर रचना, पुणे -सदस्य ६) महासंचालक, महाऊर्जा, पुणे -सदस्य सचिव
६. सदर समिती आपला अहवाल तीन महिन्यात शासनास सादर करील.