# Page 1
राज्यातील ग्रामपंचायती व नगरपालिका यांच्याकडून आकारण्यात येणाऱ्या करामधून शासकीय विद्युत कंपन्यांना वगळण्याबाबत.
महाराष्ट्र शासन
उद्योग, ऊर्जा व कामगार विभाग
शासन निर्णय क्रमांक : संकिर्ण-२०१८/प्र.क्र.११७/ऊर्जा-५
मादाम कामा रोड, हुतात्मा राजगुरु चौक, मंत्रालय, मुंबई-४०० ०३२.
दिनांक : २० डिसेंबर, २०१८.
प्रस्तावना :
महानिर्मिती, महापारेषण व महावितरण या शासकीय कंपन्यांकडून अनुक्रमे वीज निर्मिती, वीज पारेषण व वीज वितरणाचे कार्य करण्यात येते. याकरिता या कंपन्यांमार्फत राज्यात आवश्यक ठिकाणी विद्युत पायाभूत सुविधांची उभारणी करण्यात येते. या विद्युत पायाभूत सुविधांवर संबंधित ग्रामपंचायत, नगर पालिका व महानगरपालिका यांच्याकडून विविध कर आकारण्यात येतात. या करांचा बोजा सदर वीज कंपन्यांच्या एकूण वार्षिक महसूलाच्या गरजेमध्ये (ARR) समाविष्ट होत असल्याने पर्यायाने त्याचा समावेश वीज दरात होतो व परिणामी वीज दरामध्ये वाढ होते. सदर शासकीय कंपन्यांकडून राज्यातील जनतेस अखंडीत व सुरळीत वीज पुरवठा करणे व राज्यातील शेवटच्या घटकापर्यंत वीज पोहोचविणे ही महत्वाची कार्ये करण्यात येत असल्याने सदर कंपन्यांकडून ग्रामपंचायत, नगरपालिका व महानगरपालिका यांच्या हद्दीत उभारण्यात येणाऱ्या उपरी वाहिन्या, भूमिगत वाहिन्या, वितरण रोहित्रे, विद्युत खांब, विद्युत मनोरे व पारेषण वाहिन्या यावर कोणत्याही कराची आकारणी करण्यात येऊ नये यासाठी संबंधित ग्रामपंचायत, नगर पालिका किंवा महानगरपालिकांचे संबंधित अधिनियम, नियम व आदेश यामध्ये आवश्यक ती सुधारणा करुन शासकीय विद्युत कंपन्यांना कर आकारणी करण्यापासून वगळण्याची बाब शासनाच्या विचाराधीन होती. त्याकरिता दिनांक २९ नोव्हेंबर, २०१८ रोजी झालेल्या मंत्रिमंडळ बैठकीत याबाबतचा प्रस्ताव सादर करण्यात आला होता. त्यावर मंत्रिमंडळाने घेतलेल्या निर्णयाच्या अनुषंगाने शासनाने पुढील निर्णय घेतला आहे.
शासन निर्णयः
ऊर्जा विभागांतर्गत शासकीय विद्युत कंपन्यांना तसेच त्यांच्या फ्रॅन्चाईझींना, त्यांच्याकडून उभारण्यात येणाऱ्या विद्युत वितरण पायाभूत सुविधांसाठी (उपरी वाहिनी, भूमिगत वाहिनी, वितरण रोहित्र, विद्युत खांब, विद्युत मनोरे, पारेषण वाहिन्या इ.) ग्रामपंचायत, नगरपालिका व महानगरपालिका यांच्याकडून कोणत्याही प्रकारची कर आकारणी करण्यात येऊ नये यासाठी संबंधित अधिनियम, नियम व आदेश यामध्ये संबंधित विभागाकडून योग्य ती सुधारणा करण्यास मान्यता देण्यात येत आहे.
२. वरील निर्णयाच्या अनुषंगाने ग्रामविकास विभागाने व नगरविकास विभागाने आवश्यक ती पुढील कार्यवाही तात्काळ करावी.
# Page 2
शासन निर्णय क्रमांकः संकिर्ण-२०१८/प्र.क्र.११७/ऊर्जा-५
३. हा शासन निर्णय, वित्त विभागाच्या सहमतीने व त्यांच्या अनौपचारिक संदर्भ क्र. १८५/१८/ व्यय-१६ दि . १५.१०.२०१८ अन्वये निर्गमित करण्यात येत आहे.