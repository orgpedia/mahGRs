# Page 1
महाराष्ट्र दुकाने व आस्थापना (नोकरीचे व सेवाशर्तीचे विनियमन) अधिनियम, २०१७ नुसार नोंदणी प्रमाणपत्राचे नुतनीकरण करण्याची आवश्यकता काढून टाकण्याबाबत.
महाराष्ट्र शासन
उद्योग, ऊर्जा व कामगार विभाग
शासन निर्णय, क्र.- एमएसए ०२/२०१९/प्र. क्र. ३३ (भाग-१)/ कामगार - १०
मंत्रालय, मुंबई - ४०० ०३२.
दिनांक :- २ मार्च, २०१९.
वाचा - १) महाराष्ट्र दुकाने व आस्थापना (नोकरीचे व सेवाशर्तीचे विनियमन), अधिनियम, २०१७.
२) महाराष्ट्र दुकाने व आस्थापना (नोकरीचे व सेवाशर्तीचे विनियमन), नियम, २०१८.
महाराष्ट्र दुकाने व आस्थापना (नोकरीचे व सेवाशर्तीचे विनियमन), अधिनियम, २०१७ च्या कलम ६ (३) व ६ (४) मध्ये या अधिनियमांतर्गत देण्यात आलेल्या नोंदणी प्रमाणपत्राचे नुतनीकरण करण्याची मुदत दहा वर्षांची असल्याबाबत तरतूद करण्यात आली आहे. तसेच या अधिनियमांतर्गत नियम ६ व ७ मध्ये नोंदणी दाखल्याचे नुतनीकरण करण्याबाबतचे नियम करण्यात आले आहेत. राज्याने दुकाने व आस्थापना अधिनियमांतर्गत नोंदणी दाखल्याचे नुतनीकरण करण्याची आवश्यकता काढून टाकण्यात यावी, अशी केंद्र शासनाच्या औद्योगिक धोरण व प्रोत्साहन विभागाने (डीआयपीपी) शिफारस केली आहे. त्या अनुषंगाने दुकाने व आस्थापना अधिनियमांतर्गत नोंदणी प्रमाणपत्र नुतनीकरण करण्याची अट काढून टाकण्याची बाब शासनाच्या विचाराधीन होती.
शासन निर्णय : महाराष्ट्र दुकाने व आस्थापना (नोकरीचे व सेवाशर्तीचे विनियमन), अधिनियम, २०१७ च्या कलम ४ मध्ये शासनास या अधिनियमातील कोणत्याही आस्थापनेस किंवा कोणत्याही वर्गवारीतील आस्थापनांना किंवा कामगारांना किंवा व्यक्तींना कोणत्याही तरतूदीतून सूट देण्याचे अधिकार आहेत. उक्त अधिनियमाच्या उपरोक्त कलम ४ (१) च्या तरतूदीन्वये प्रदान करण्यात आलेल्या अधिकाराचा वापर करुन, या अधिनियमाच्या कलम ६ अन्वये नोंदित करण्यात येणा-या सर्व आस्थापनांना दहा वर्षांनी नोंदणी प्रमाणपत्राचे नुतनीकरण करण्याच्या तरतूदीतून सूट देण्यात येत आहे. त्यानुसार महाराष्ट्र दुकाने व आस्थापना (नोकरीचे व सेवाशर्तीचे विनियमन), अधिनियम, २०१७ अधिनियमाच्या कलम ६ अन्वये नोंदित सर्व आस्थापनांना नोंदणी प्रमाणपत्राचे नुतनीकरण करण्याची आवश्यकता यापुढे राहणार नाही.