# Page 1
राज्यातील गोवंशीय पशुधनामध्ये उद्भवलेल्या लम्पी चर्मरोगाचा प्रादुर्भाव नियंत्रणात आणण्यासाठी करावयाच्या उपाययोजनांबाबत
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग,
शासन निर्णय क्रमांक- पविआ - १०२२/प्र.क्र.३१७/पदुम-३
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक :- २० सप्टेंबर, २०२२
वाचा:- कृषि व पदुम विभाग, शासन निर्णय, क्र. डीआयएस-२०२२/प्र.क्र.१३८/पदुम-४ दिनांक १६.९.२०२२
प्रस्तावना:
दिनांक १२.९.२०२२ रोजी झालेल्या मंत्रिमंडळाच्या बैठकीमध्ये राज्यात लम्पी चर्मरोगाचा जलद गतीने होत असलेला प्रादुर्भाव तातडीने नियंत्रणात आणण्यासाठी सन २०२२-२३ या आर्थिक वर्षामध्ये जिल्हा नियोजन समितीकडे उपलब्ध असलेल्या निधीमधून केंद्र शासनाच्या मार्गदर्शक तत्वांनुसार औषधोपचार करण्याकरीता आवश्यक ती लसमात्रा, औषधी, फवारणीसाठी औषधी व उपकरणे, पीपीई किट, साधनसामुग्री मृत पशुधनाचे शास्त्रोक्त पध्दतीने विल्हेवाट लावणे व बाह्यस्त्रोताद्वारे नियुक्त करण्यात येणाऱ्या खाजगी मनुष्यबळास मानधन देणे व इतर अनुषंगिक बाबींवर खर्च करण्यासाठी प्रति जिल्हा रु.१.०० कोटीचा निधी जिल्हाधिकाऱ्यांनी तातडीने उपलब्ध करुन द्यावा, असे निर्देश मा.मंत्रिमंडळाने दिलेले आहेत. त्यामुळे मंत्रिमंडळाने दिलेले उक्त निर्देश विचारात घेऊन, राज्यात लम्पी चर्मरोगाचा होत असलेला प्रादुर्भाव नियंत्रणात आणण्यासाठी खालीलप्रमाणे आवश्यक त्या उपाययोजना करण्याची बाब शासनाच्या विचाराधीन होती. त्या अनुषंगाने खालीलप्रमाणे शासन निर्णय निर्गमित करण्यात येत आहे.
शासन निर्णय : राज्यातील गोवंशीय पशुधनामध्ये उद्भवलेल्या लम्पी चर्मरोगाचा प्रादुर्भाव नियंत्रणात आणण्यासाठी उपाययोजना करण्याकरीता खालीलप्रमाणे आदेश देण्यात येत आहेत:
i) लम्पी या चर्मरोगामुळे बाधित झालेल्या क्षेत्रामध्ये केंद्र शासनाच्या मार्गदर्शक तत्वानुसार त्या भागातील ५ कि.मी.त्रिज्या परिसरातील गोवंशीय पशुधनास ॲस्कॅड या योजनेंतर्गत केंद्र शासनाकडून प्राप्त होणाऱ्या निधीमधून प्राधान्याने लसीकरण करण्यात यावे.
ii) बाधित क्षेत्रातील लसीकरणांस प्राधान्य देऊन त्यासोबतच बाधित क्षेत्राबाहेरील गोवंशीय पशुधनास, सन २०२२-२३ मध्ये जिल्हा नियोजन समितीकडील उपलब्ध निधीमधून रु.१.०० कोटी रक्कमेतून लसीकरण करण्यात यावे.
iii) सदरची लस खरेदी शासनाने ई-निविदा प्रक्रिया राबवून निवडलेल्या कंपनीकडून, शासनाने मान्यता दिलेल्या रु.५.२५ प्रती लस या दराने करण्यात यावी.
iv) सदर निधीमधून लसमात्राची खरेदी करण्यापूर्वी आयुक्त पशुसंवर्धन यांना अवगत करावे व त्यांच्या निर्देशानुसार पुढील कार्यवाही करावी.
# Page 2
शासन निर्णय क्रमांकः पविआ - १०२२/प्र.क्र.३१७/पदुम-३
v) सदर बाधित क्षेत्राबाहेरील पशुधनास लसीकरण करण्यासाठी शासकीय, निमशासकीय व खाजगी सेवादाते (वॅक्सीनेटर) व इतर मनुष्यबळ तात्काळ उपलब्ध करुन घेण्यात यावे. तथापि, बाधित क्षेत्राबाहेर लसीकरण करताना, बाधित क्षेत्रातील लसीकरणावर त्याचा विपरित परिणाम होणार नाही, याची दक्षता घेण्यात यावी.
vi) नेमणूक करण्यात आलेल्या खाजगी सेवादात्यांना देण्यात येणारे मानधन प्रति लसमात्रा रु.३.०० याप्रमाणे मानधनाचा खर्च वरील रु.१.०० कोटी निधीमधून करण्यात यावा.
vii) लम्पी चर्मरोगाच्या नियंत्रणासाठी जिल्हाधिकारी यांनी अधिग्रहीत करून दिलेल्या वाहनांसाठी पेट्रोल/डिझेलकरीता येणारा सर्व खर्च, तसेच तात्पुरती वाहन दुरुस्ती इत्यादीचा खर्च वरील रु.१.०० कोटी निधीमधून करण्यात यावा.
vii) वरील सर्व कार्यवाही आयुक्त पशुसंवर्धन, जिल्हाधिकारी व मुख्य कार्यकारी अधिकारी यांनी आपआपसात समन्वय साधून करावी.
ix) सदर रु.१.०० कोटी निधीच्या खर्चाचे योग्य नियोजन करुन लसमात्रा, औषधी, फवारणी सामुग्री व इतर अनुषंगिक सामुग्रीची कमतरता पडणार नाही, याची दक्षता घेण्यात यावी आणि यासंदर्भात करण्यात आलेल्या कार्यवाहीचा दैनंदिन अहवाल शासनास दरदिवशी सादर करण्यात यावा.