# Page 1
कृषि महाविद्यालय, पुणे यांच्या परिसरातील कृषि विभागाच्या वहीवाटीतील जागा कृषि विभागाच्या नावे करणे व कृषि अभियांत्रिकी कर्मशाळा येथील जागा कृषि महाविद्यालय, पुणे यांना हस्तांतरीत करणेबाबत.....
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग,
शासन निर्णय क्रमांक : मफुकृवि १४१९/प्र.क्र.७५/७-ओ,
मादाम कामा मार्ग, हुतात्मा राजगुरु चौक,
मंत्रालय विस्तार, मुंबई-४०० ०३२.
दिनांक : १० नोव्हेंबर, २०२१.
संदर्भ:- १) महासंचालक, कृषि परिषद, पुणे यांचे पत्र क्रमांक मकृप/वि.शि./९८ वी बैठक/ ८६१/२०१९, दि. २५.३.२०१९
२) कुलसचिव, मफुकृवि, राहुरी यांचे पत्र जा.क्र.का.व्य./जमीन/९०/२०१९,
दि. २१.०५.२०१९
प्रस्तावना : महाराष्ट्र कृषी विद्यापीठे अधिनियम १९८३ मधील कलम ३ (३) मध्ये “प्रत्येक विद्यापीठ, जंगम व स्थावर अशी दोन्ही प्रकारची मालमत्ता संपादन व धारण करण्यास, विद्यापीठाच्या प्रयोजनासाठी त्यांच्याकडे निहित असेल किंवा त्यांच्याकडून संपादन करण्यात येईल अशी कोणतीही जंगम किंवा स्थावर मालमत्ता पट्टयाने देण्यास, विकण्यास किंवा अन्यथा हस्तांतरीत करण्यास किंवा तिची विल्हेवाट लावण्यास व या अधिनियमाच्या प्रयोजनासाठी आवश्यक असतील अशा इतर सर्व गोष्टी करण्यास सक्षम असेल” अशी तरतूद असून कलम ३(३) च्या परंतुकानुसार कृषी विद्यापीठाकडील स्थावर मालमत्ता अशा रितीने पट्टयाने देणे, तिची विक्री करणे किंवा ती हस्तांतरीत करणे या गोष्ट राज्य शासनाच्या पूर्वसंमतीशिवाय केल्या जाणार नाहीत अशी तरतूद आहे.
सदर तरतूदीनुसार, महात्मा फुले कृषि विद्यापीठ, राहुरी विद्यापीठाच्या कार्यकारी परिषदेने दि.६.१२.२०१८ रोजी संपन्न झालेल्या बैठकीमध्ये ठराव क्र.०३/का.प.बै.३२३ अन्वये महात्मा फुले कृषि विद्यापीठ, राहुरी च्या अधिनस्त कृषि महाविद्यालयाची जागा कृषि विभागास हस्तांतरीत करणे आणि कृषि विभागाच्या अधिनस्त कृषि कर्मशाळेची जागा कृषि महाविद्यालयास हस्तांतरीत करण्याबाबतच्या प्रस्तावास मान्यता दिलेली आहे. तसेच सदर प्रस्तावास दि.७.३.२०१९ रोजी संपन्न झालेल्या कृषि परिषदेच्या ९८ व्या बैठकीमध्ये ठराव क्र. ३५/९८/२०१९ अन्वये मान्यता प्रदान करण्यात आलेली आहे.
सबब, महात्मा फुले कृषि विद्यापीठ, राहुरी च्या अधिनस्त कृषि महाविद्यालयाची जागा कृषि विभागास हस्तांतरीत करणे आणि कृषि विभागाच्या अधिनस्त कृषि कर्मशाळेची जागा कृषि महाविद्यालयास हस्तांतरीत करण्यास मान्यता देण्याची बाब शासनाच्या विचाराधीन होती.
शासन निर्णय : महात्मा फुले कृषि विद्यापीठ, राहुरी विद्यापीठाच्या दि.६.१२.२०१८ रोजी संपन्न झालेल्या कार्यकारी परिषदेतील ठराव क्र. ०३/का.प. बै. ३२३ अन्वये तसेच महाराष्ट्र कृषि शिक्षण व संशोधन परिषदेच्या दि.०७.०३.२०१९ रोजी संपन्न झालेल्या ९८ व्या बैठकीमध्ये ठराव क्र.३५/९८/२०१९ अन्वये प्रदान करण्यात आलेली मान्यता विचारात घेता, कृषि महाविद्यालय, पुणे यांच्या परिसरातील कृषि
# Page 2
शासन निर्णय क्रमांकः मफुकृवि १४१९/प्र.क्र.७५/७-अ,
विभाग शिवाजीनगर, पुणे येथील कृषि विभागाच्या वहीवाटीतील जागा कृषि विभागाच्या नावे करणे व कृषि अभियांत्रिकी कर्मशाळा येथील जागा कृषि महाविद्यालय, पुणे यांना हस्तांतरीत करणेबाबत पुढील अटी व शर्तींच्या अधीन राहून महाराष्ट्र कृषी विद्यापीठे अधिनियम १९८३ मधील कलम ३ (३) च्या परंतुकान्वये मान्यता देण्यात येत आहे.
अटी व शर्ती..
१) कृषि महाविद्यालयाच्या परिसरातील कृषि विभागाच्या वहीवाटीखालील कृषि अभियांत्रिकी कर्मशाळेच्या एकूण ६७,१७१.९९ चौ. फुट जागेच्या बदल्यात महात्मा फुले कृषि विद्यापीठांतर्गत कृषि अभियांत्रिकी संशोधन केंद्राची ५५,१६६.५२ चौ.फू. जागा कृषि विभागास मिळालेली आहे. म्हणजेच कृषि विभागास १२,००५.४७ चौ.फू. जागा त्यावेळी कमी मिळालेली आहे. यास्तव कृषि विभाग सातत्याने मागणी करत असलेली व कमी पडत असलेली १२,००५.४७ चौ.फू. जागेच्या बदल्यात महात्मा फुले कृषि विद्यापीठाची बलिवर्द यंत्रपथक, रामेती, शिवाजीनगर, पुणे, भांबुर्डा, फायनल प्लॉट एस. नं. भुमापन क्र. ११६९ येथील एकूण १३,४०० चौ. फूट इतकी जागा कृषि विभागाच्या नावे करुन देण्यास मान्यता देण्यात येत आहे.
२) वरील जागेच्या हस्तांतरणाची कार्यवाही करीत असताना कृषि विभागाच्या वहिवाटीतील कृषि भवन व परिसरातील शिवाजीनगर, पुणे शहर पेठ भांबुर्डा येथील नगर भुमापन क्र.२३०० पैकी स.नं.५३/अ/१/१ मधील कृषि विभागाच्या वहिवाटीतील एकूण क्षेत्रफळ २ हे. ३५ आर इतकी जागा मोजणीच्या क प्रतीप्रमाणे कृषि विभागाच्या नावे करण्यास मान्यता देण्यात येत आहे.
३) कृषि विभागाच्या आजच्या वहीवाटीतील पत्राशेड जागा कृषि महाविद्यालयास तात्काळ हस्तांतरीत करण्यात यावी.
४) सदर जागेवरील कृषि विभागाचे अभियांत्रिकी स्टोअर व कार्यालय (शेडसह ) तसेच वाहन वॉशिंग प्लँट (यंत्रसामुग्रीसह) कृषि विभागाच्या उपविभागीय कृषि अधिकारी, पुणे कार्यालयाचे परिसरातील मोकळ्या जागेत स्थलांतरीत करण्यात यावे.
५) जागा हस्तांतरणाची प्रक्रिया (जागा कृषि विभागाच्या नावावर करणे) पूर्ण झाल्यानंतर कृषि महाविद्यालयाच्या परिसरातील जिल्हा उद्योग केंद्र, पुणे कार्यालयासाठी सध्या जिल्हा अधिक्षक कृषि अधिकारी, पुणे कायालयासाठीच्या (फलोत्पादन संचालनालयाच्या समोरुन जात असलेल्या) रस्त्यास जोडून घ्यावा. भविष्यात कृषि संकुलाचे प्रस्तावित प्रकल्पाचे अंमलबजावणी समयी होणाऱ्या नियोजनात जिल्हा उद्योग केंद्रास रस्ता ठेवण्यात यावा अथवा साखर संकुलच्या बाजूने के.बी.जोशी मार्गाला जोडण्यात यावा.
६) सदर जमीन इतरांना हस्तांतरीत करु नये तसेच त्रयस्थ पक्षकारांचा कोणताही हितसंबंध, हक्क निर्माण करु नये.
७) वरील अटींचा भंग केल्याचे निदर्शनास आल्यास सदर जमीन ताब्यात घेण्यास कृषि विद्यापीठास / कृषि विभागास पुर्ण मुभा असेल.
पृष्ठ ३ पैकी २
# Page 3
शासन निर्णय क्रमांकः मफुकृवि १४१९/प्र.क्र.७५/७-अ,
सदर शासन निर्णय महसूल व वन विभागाच्या अनौ.सं.क्र.१९/ज-५, दि. १८.०७.२०१९ अन्वये प्राप्त मान्यतेनुसार निर्गमित करण्यात येत आहे.