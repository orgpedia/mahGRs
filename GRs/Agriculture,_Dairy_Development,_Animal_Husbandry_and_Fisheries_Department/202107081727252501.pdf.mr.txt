# Page 1
महाराष्ट्र सागरी मासेमारी नियमन अधिनियम, १९८१ मध्ये सुधारणा करण्याबाबत विभागाने प्रस्तावित केलेल्या विधेयकाच्या मसुदास अंतिम स्वरुप देण्यासाठी मंत्रिमंडळ उपसमिती गठित करण्याबाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग शासन निर्णय क्रमांकः मत्स्यवि-११२०/प्र.क्र.६८/पदुम १४
हुतात्मा राजगुरू चौक, मादाम कामा मार्ग,
मंत्रालय, मुंबई-३२,
दिनांकः ०८ जुलै, २०२१
प्रस्तावना : महाराष्ट्र राज्याला ७२० कि.मी. लांबीचा सागरी किनारा लाभलेला असून या किनारपट्टीवर १७३ मासळी उतरविण्याचे केंद्र / बंदरे आहेत. राज्याला लाभलेल्या जलधी क्षेत्रातील शाश्वत मासेमारी टिकून राहण्यासाठी महाराष्ट्र सागरी मासेमारी नियमन अधिनियम,१९८१ अन्वये तरतुदी करण्यात आल्या आहेत. सदर अधिनियमातील तरतुदीन्वये सागरी मासेमारीचे नियमन करण्यात येते. सदरचा अधिनियम अस्तित्वात येऊन सुमारे ४० वर्षाच्या प्रदीर्घ कालावधी उलटून गेला आहे.
तथापि, या अधिनियमात कोणत्याही प्रकारच्या मोठा सुधारणा करण्यात आलेल्या नाहीत.
२. सद्यास्थितीत तंत्रज्ञानाच्या विकासामुळे मासेमारी करण्याच्या पद्धतीचे मोठया प्रमाणात आधुनिकीकरण झाले आहे. मासेमारी व्यवसायातील विविध घटकांचे विशेषत: पारंपारिक मच्छिमांराचे हितसंबध जोपासणे व मासेमारी प्रयत्नाचे व्यवस्थापनाव्दारे मत्स्यसाठाचे जतन करणे.
त्याचप्रमाणे कमाल शाश्वत मत्स्य उत्पादन राखणे. तसेच मासेमारी पद्धतीमधील पर्ससीन मासेमारी, ट्रॉलींग मासेमारी, एलईडी लाईटचा वापर करुन करण्यात येणारी मासेमारी इत्यादी स्वरुपाचा मासेमारी पद्धतीचे उक्त अधिनियमातील तरतुदी अन्वये नियमन करणे त्याच प्रमाणे, अनधिकृत मासेमारीच्या प्रमाणात मोठी वाढ होत आहे. अशा प्रकारच्या अनधिकृत मासेमारी करणाऱ्या नौकांमालकाविरुध्द कठोर कारवाई करण्यासाठी शास्ती मध्ये वाढ करणे व इतर अनुषंगिक बाबी मध्ये सुधारणा करण्यासाठीच्या विधेयकाचा मसुदा दि. ०४ जुलै, २०२१ रोजी मंत्रीमंडळाच्या समोर विचारार्थ सादर करण्यात आला होता.
मंत्रिमंडळाच्या सदर बैठकीमध्ये विभागाने सादर केलेल्या विधेयकाच्या मसुदास अंतिम स्वरुप देण्यासाठी मंत्रिमंडळ उपसमिती गठित करण्याचा निर्णय मंत्रिमंडळाने घेतला आहे.
शासन निर्णय : ३. मंत्रिमंडळाने घेतलेल्या निर्णयानुसार महाराष्ट्र सागरी मासेमारी नियमन अधिनियम, १९८१ मध्ये सुधारणा करण्याबाबत प्रस्तावित विधेयकावर सर्व समावेशक चर्चा करुन विधेयकाच्या मसुदास अंतिम स्वरुप देण्यासाठी खालील प्रमाणे मंत्रिमंडळ उपसमिती गठित करण्यात येत आहे.
# Page 2
शासन निर्णय क्रमांकः मत्स्यवि-११२०/प्र.क्र.६८/पदुम १४
(i) समितीची संरचना
१. श्री. अस्लम शेख, मा मंत्री (मत्स्यव्यवसाय) अध्यक्ष २. श्री. नवाब मलीक, मा मंत्री (अल्पसंख्याक विकास व औकाफ सदस्य ३. श्री. उदय सामंत, मा मंत्री, (उच्च व तंत्रशिक्षण ) सदस्य ४. श्री. अनिल परब, मा. मंत्री, (परिवहन) सदस्य ५. श्री. आदित्य ठाकरे, मा. मंत्री, पर्यटन सदस्य ६. श्री. दत्तात्रय भरणे, मा. राज्य मंत्री (पदुम) सदस्य ७. श्रीमती. आदिती तटकरे, मा. राज्य मंत्री (उद्योग) सदस्य ८. श्री. अनूप कुमार, प्रधान सचिव (पदुम ) सदस्य सचिव (ii) सदर समितिची कार्यकक्षा खालील प्रमाणे राहिल महाराष्ट्र सागरी मासेमारी नियमन अधिनियम, १९८१ मध्ये सुधारणा करण्याबाबत विभागाने प्रस्तावित केलेल्या विधेयकावर सर्व समावेशक चर्चा करुन, विधेयकाच्या मसुद्यामध्ये आवश्यकतेनुसार उपयुक्त बदल करणे त्यानुसार विधिमंडळात मांडावयाच्या विधेयकाचा अथवा अध्यादेशाचा अंतिम मसुदा तयार करणे (iii) सदरची कार्यवाही शासन निर्णय निर्गमित झाल्याच्या दिनांकापासून पुढील एक महिन्यात पुर्ण करावी.