# Page 1
बिरसा मुंडा कृषि क्रांती योजनेंतर्गत (क्षेत्रांतर्गत व क्षेत्राबाहेरील) शेतकऱ्यांना महा- डीबीटी प्रणालीद्वारे लाभ देण्यासाठी जिल्हास्तरावर PFMS प्रणालीशी संलग्न बँक खाते उघडण्याबाबत.
महाराष्ट्र शासन
कृषी, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांकः संकीर्ण-०९२०/प्र.क्र.१२९/१४-अ
मादाम कामा मार्ग, हुतात्मा राजगुरु चौक
मंत्रालय, मुंबई-४०००३२
तारीख: ८ मार्च, २०२१
संदर्भ: १) कृषी व पदुम विभागाचा शासन निर्णय क्रमांकः आउयो-२४१६/प्र.क्र.१७७/४-अ, दि. ९ ऑगस्ट, २०१७.
२) सामान्य प्रशासन विभाग ( मातं) चा शासन निर्णय क्रमांकः साप्रवि-मातंस-२०१८/ प्र.क्र.१३८/से-१/३९, दि. १२ ऑक्टोबर, २०१८.
३) कृषी व पदुम विभागाचा शासन निर्णय क्रमांकः संकिर्ण-०९१९/प्र.क्र.२२१/१४-ओ, दि.०४ नोव्हेंबर २०२०.
प्रस्तावना: कृषि विभागामार्फत शेतकऱ्यांशी निगडीत विविध योजनांची अंमलबजावणी करण्यात येते.
योजनांची अंमलबजावणी पारदर्शक रितीने करण्याच्या तसेच राज्यात सर्व योजनांच्या अंमलबजावणीत सुसुत्रता आणण्याच्या दृष्टीने कृषि विभागाने आता महा- डीबीटी पोर्टलवर “शेतकरी योजना” या सदराखाली शेतकऱ्यांच्या सोयीकरिता सर्व योजनांचा लाभ “एकाच अर्जाद्वारे” देण्याच्या दृष्टिने अर्ज करण्यापासून ते प्रत्यक्ष लाभ मिळेपर्यंत एकात्मिक संगणकीय प्रणाली विकसित केलेली आहे. सदर बाबी ज्या योजनेतून देता येऊ शकतील त्या योजनांतर्गत पात्र शेतकऱ्यांची संगणकीय सोडत पद्धतीने निवड करण्यात येणार आहे. कृषि विभागाच्या १३ प्रमुख योजनांची अंमलबजावणी महा-डीबीटी पोर्टलद्वारे करण्यात येणार आहे.
पात्र लाभार्थ्यांना अनुदान / लाभाचे प्रदान करण्याकरिता सामान्य प्रशासन विभागाने ( मातं) संदर्भाधीन दि. १२ ऑक्टोबर, २०१८ च्या शासन निर्णयान्वये थेट लाभ हस्तांतरण (MahaDBT) प्रणालीव्दारे निधी वितरणाची कार्यपद्धती विषद केलेली आहे. महा- डीबीटी प्रणालीद्वारे कोषागारातून निधी आहरीत करण्याकरिता प्रत्येक योजनेसाठी PFMS प्रणालीशी संलग्न असलेले स्वतंत्र बँक खाते उघडणे अनिवार्य आहे. महा- डीबीटी प्रणालीद्वारे योजनांची अंमलबजावणी करताना एक योजना एक DDO या सुत्राचा अंवलब केला जातो.
# Page 2
शासन निर्णय क्रमांकः संकीर्ण-०९२०/प्र.क्र.१२९/१४-ओ
सद्य:स्थितीत बिरसा मुंडा कृषि क्रांती योजना (क्षेत्रांतर्गत व क्षेत्राबाहेरील) ही जिल्हास्तरीय योजना असून या योजनेसाठी आदिवासी विकास विभागाकडून उपलब्ध होणारा निधी जिल्हाधिकारी यांच्या मार्फत संबंधित जिल्हा परिषदांना वितरीत करण्यात येतो व जिल्हा परिषदेअंतर्गत कृषि विभागाची यंत्रणा सदर योजनेची अंमलबजावणी करते. त्यासाठी प्रत्येक जिल्ह्याकरीता स्वतंत्र लेखाशीर्ष आहे. जिल्हास्तरावर स्वतंत्र आहरण व संवितरण अधिकारी (DDO) असून जिल्ह्याला स्वतंत्र देयक तयार होते. यास्तव, बिरसा मुंडा कृषि क्रांती योजना (क्षेत्रांतर्गत व क्षेत्राबाहेरील ) योजनेच्या अंमलबजावणीसाठी प्रत्येक जिल्हयासाठी PFMS प्रणालीशी संलग्न स्वतंत्र बँक खाते उघडण्याचा प्रस्ताव शासनाच्या विचाराधीन होता.
शासन निर्णय: १. महा-डीबीटी प्रणालीद्वारे राबविण्यात येणाऱ्या बिरसा मुंडा कृषि क्रांती योजना (क्षेत्रांतर्गत व क्षेत्राबाहेरील) योजनेसाठी प्रत्येक जिल्ह्यासाठी PFMS प्रणालीशी संलग्न स्वतंत्र बँक खाते उघडण्यास शासन मान्यता देण्यात येत आहे.
२. या योजनेसाठी बँकेत उघडण्यात येणाऱ्या PFMS खात्यातील रकमेचा वापर सदर योजनेच्या अंमलबजावणी करिताच करण्यात येईल.
३. वित्त विभागाने मान्यता दिलेल्या राष्ट्रीयकृत बँकेमध्येच या योजनेकरीता खाते उघडण्यात यावे.
४. योजनेकरिता प्राप्त झालेले अनुदान योजनेच्या प्रशासकीय मान्यतेच्या शासन निर्णयानुसार विहित कालावधीत व त्यापुढे शासनाच्या मंजूरीने मुदतवाढी प्रमाणे खर्च करण्यात यावे. ज्या प्रकरणी मुदतवाढ दिलेली नाही अशा प्रकरणी सदर बँक खात्यातील अखर्चित रकमा शासनाकडे समायोजित करण्यात याव्यात.
५. बँक खात्यातील व्यवहाराचे मासिक/तिमाही ताळमेळ तसेच लेखापरिक्षण करण्यात यावे.
६. बँक खाते बंद करण्यात आल्यास, त्यामधील शिल्लक रकमेचा ताळमेळ घेऊन शिल्लक अखर्चित रक्कम योग्य त्या शासन लेखाशिर्षाखाली तात्काळ जमा करावी.
७. बँक खात्यातून PFMS व्यतिरिक्त इतर कोणतेही आर्थिक व्यवहार करण्यात येऊ नये. तसे झाल्यास ती वित्तीय अनियमितता समजण्यात येईल.
८. सदर योजनेसाठीच्या जिल्हा स्तरावरील आहरण व संवितरण अधिकारी, सनियंत्रण अधिकारी, बँक खाते ज्या अधिकाऱ्यांच्या नावे उघडावयाचे आहे त्या अधिकाऱ्याचे नाव / पदनाम, PFMS प्रणालीवर मेकर व चेकर इ. बाबत सविस्तर मार्गदर्शक सूचना आयुक्त (कृषि) यांनी स्वतंत्रपणे निर्गमित कराव्यात.
सदर शासन निर्णय आदिवासी विकास विभाग तसेच वित्त विभागाने त्यांच्या अनौ.सं.क्र.३२/ २१ / कोप्र-५, दि. १६ फेब्रुवारी, २०२१ अन्वये दिलेल्या मान्यतेस अनुसरुन निर्गमित करण्यात येत आहे.
पृष्ठ ३ पैकी २
# Page 3
शासन निर्णय क्रमांकः संकीर्ण-०९२०/प्र.क्र.१२९/१४-ओ