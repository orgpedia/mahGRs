# Page 1
आरे दुग्ध वसाहतीतील तबेल्यांच्या परवानेधारकांचे परवाने हस्तांतरणाचे धोरण निश्चितीबाबत ....
महाराष्ट्र शासन
कृषी, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांक : एएमसी-२०१९/प्र.क्र.५५/पदुम-१०
मंत्रालय, मुंबई ४०० ०३२
दिनांक : २६ नोव्हेंबर, २०२०.
वाचा :- १) शासन पत्र क्रमांक CEO/1366/14785(VI)-J-I, दिनांक २८.१२.१९७०.
२) शासन निर्णय क्रमांक ओओमसी-१०८८/४३८४/ब/(२१८/८८)/पदुम-८, दिनांक १.८.१९८९.
३) शासन पत्र क्रमांक ओओमसी-१०८९/३९४४७/प्र.क्र.२७०/पदुम-८, दिनांक २१.४.१९९८.
४) शासन निर्णय क्रमांक ओओमपी-१००३/प्र.क्र.९२/पदुम-८, दिनांक १९.९.२००३.
५) शासन निर्णय क्रमांक एम ३०/३८१/४२/२००४/पदुम-८, दिनांक १९.८.२००४.
६) आयुक्त, दुग्धव्यवसाय विकास यांचे पत्र क्रमांक सं.क्र. आदुवि-३/आरे/११७/परवाना हस्तांतरण/२०१९/६/२२५, दिनांक ११.२.२०२०.
प्रस्तावना :
शासनाने उपरोक्त संदर्भाधीन क्रमांक १ ते ५ येथील शासन निर्णय/पत्रांन्वये वेळोवेळी आरे दुग्ध वसाहतीमधील तबेलेधारकांचे परवाने हस्तांतरित करण्याबाबत आदेश/सूचना निर्गमित केल्या आहेत.
संदर्भ क्रमांक ६ अन्वये आयुक्त, दुग्धव्यवसाय यांनी शासनाकडे आरे दुग्धवसाहतीमधील तबेलेधारकांचे परवाने हस्तांतरण करण्याबाबत नव्याने प्रस्ताव सादर केला आहे. आयुक्त, दुग्धव्यवसाय यांचा सुधारित प्रस्ताव लक्षात घेऊन आरे दुग्धवसाहतीमधील तबेलेधारकांच्या परवाने हस्तांतरणाबाबत सुधारित धोरण निश्चित करण्याची बाब शासनाच्या विचाराधिन होती.
शासन निर्णय
शासन या निर्णयान्वये संदर्भ क्र. १ ते ५ येथील शासन निर्णय/पत्र अधिक्रमित करुन खालील अटी व शर्तींच्या अधीन राहून आरे दुग्धवसाहतीतील तबेलेधारकांचे परवाने हस्तांतरण करण्याबाबतचे धोरण निश्चित करीत आहे.
१. ज्या परवानेधारकांनी करारनाम्यातील अटी व शर्तीचे उल्लंघन केलेले आहे आणि वारंवार कळवून देखील पूर्तता केलेली नाही, अशा परवानेधारकांचे परवाने रद्द करण्यात यावेत.
२. परवान्याचे हस्तांतरण वारसाहक्काने करण्यात यावे अथवा भागिदारी संस्था असल्यास भागहिस्स्याच्या प्रमाणात भागीदारांकडे विभागून धंदा हस्तांतरण करण्यास अनुमती देण्यात यावी.
३. परवानेधारकांना येत असलेल्या आर्थिक अडचणी, वृद्धत्व आणि धंदा व्यवस्थापनाची असमर्थनीयता विचारात घेऊन मूळ परवाना धारकांना त्यांचे परवाने त्यांचे वारसांना/इतर नातेवाईकांना अथवा परवानेधारकांच्या सहमतीने प्राधिकृत व्यक्तीस हस्तांतर करण्याची अनुमती देण्यात यावी.
# Page 2
शासन निर्णय क्रमांकः एएमसी-२०१९/प्र.क्र.५५/पदुम-१०
४. वारसाहक्काने किंवा भागधारकांकडे परवाना हस्तांतर करण्यापूर्वी असलेली थकबाकी एकरकमी शासनाकडे भरणा करणेसंदर्भात पूर्तता केल्यानंतर धंदा हस्तांतर करण्यास अनुमती असावी.
५. वारसाहक्काने अथवा भागीधारकांकडे धंदा हस्तांतरण करण्याची शुल्क म्हणून प्रति जनावर रु.३००/- हस्तांतरण फी आकारण्यात यावी.
६. परवानेधारकांचे वीज आणि पाणी कनेक्शन स्वतंत्ररित्या मीटरद्वारे करण्यात यावे. या परवानेधारकांनी वीज आणि पाणी शुल्क परस्पर या सेवा देणाऱ्या कंपन्यांकडे भरणा करावे.
मुख्य कार्यकारी अधिकारी, आरे दुग्ध वसाहत, आरे यांनी उपरोक्त सुधारित धोरणानुसार तबेलेधारकांच्या परवाने हस्तांतरणाबाबत पुढील कार्यवाही हा शासन निर्णय निर्गमित झाल्याच्या दिनांकापासून पुढील २ महिन्यात पूर्ण करावी.