# Page 1
राज्यातील गोवंशीय पशुधनामध्ये उद्भवलेला विषाणूजन्य लम्पी चर्म रोग नियंत्रणात आणण्यासाठी सन २०२२-२३ मध्ये जिल्हा नियोजन समितीकडील निधीमधून प्रति जिल्हा रू.१००.०० लक्ष निधी तातडीने उपलब्ध होणेबाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांक : डीआयएस- २०२२/प्र.क्र.१३८/पदुम-४,
मादाम कामा रोड, हुतात्मा राजगुरु चौक,
मंत्रालय, विस्तार, मुंबई - ४०० ०३२.
दिनांक- १६ सप्टेंबर, २०२२.
वाचा :- १. प्राण्यांमधील संक्रामक व सांसर्गिक रोगास प्रतिबंध व नियंत्रण अधिनियम, २००९ २. शासन परिपत्रक, कृषि, पशुसंवर्धन, दुग्धव्यवसाय विकास व मत्स्यव्यवसाय विभाग क्र.
डीआयएस - २०२२/प्र.क्र. १३२/ पदुम -४, दि. १.०९.२०२२.
३. कृषि, पशुसंवर्धन, दुग्धव्यवसाय विकास व मत्स्यव्यवसाय विभागाची अधिसूचना दि.८.०९.२०२२.
प्रस्तावना : केंद्र शासनाच्या “प्राण्यांमधील संक्रामक व सांसर्गिक रोगास प्रतिबंध व नियंत्रण अधिनियम,२००९” अन्वये लम्पी चर्मरोग हा अनुसूचित रोग आहे. राज्यात दि.४.०८.२०२२ रोजी जळगाव जिल्ह्यात प्रथमतः गोवंशीय पशुधनात विषाणूजन्य लम्पी चर्मरोग प्रादुर्भाव निदर्शनास आलेला आहे. तदनंतर सद्य:स्थितीत या रोगाचा प्रादुर्भाव राज्यातील २१ जिल्ह्यांमध्ये झपाट्याने पसरलेला आहे. सदर सांसर्गिक व विषाणूजन्य रोगाचा जलदगतीने होणारा फैलाव पहाता या रोगावर तात्काळ नियंत्रण आणणे आवश्यक आहे. याकरिता केंद्र शासनाच्या सूचनेनुसार रोगाच्या केंद्र बिंदूपासून ५ कि.मी. त्रिज्येतील सर्व गोवंशीय पशुंना प्रतिबंधात्मक लसीकरण करणे आवश्यक आहे. राज्यातील उद्भवलेला लम्पी चर्मरोगाचा प्रादुर्भाव व त्यावर नियंत्रण आणण्यासाठी करावयाच्या आवश्यक त्या उपाययोजना याबाबत दि.१२.०९.२०२२ रोजी पार पडलेल्या मंत्रीमंडळ बैठकीत मंत्रिमंडळास वस्तुस्थिती अवगत करण्यात आलेली आहे. सदरचा रोग प्रादुर्भाव नियंत्रणात आणण्यासाठी करावयाच्या विविध उपाययोजनांसाठी सर्व जिल्ह्यांच जिल्हाधिकारी यांनी सन २०२२-२३ मध्ये जिल्हा नियोजन समितीकडील निधीमधून रू.१००.०० लक्ष निधी तातडीने उपलब्ध करून देण्याबाबत मंत्रिमंडळाने निर्देश दिलेले आहेत. मंत्रिमंडळाच्या बैठकीत मंत्रिमंडळाने दिलेल्या निर्देशानुसार शासन निर्णय निर्गमित करण्याची बाब शासनाच्या विचाराधीन होती.
# Page 2
शासन निर्णय क्रमांक : डीआयएस-२०२२/प्र.क्र.१३८/पदुम-४
शासन निर्णय : २. वरील वस्तुस्थिती विचारात घेता, खालीलप्रमाणे शासन निर्णय निर्गमित करण्यात येत आहे:
राज्यात गोवंशीय पशुधनामध्ये उद्भवलेला विषाणूजन्य व सांसर्गिक लम्पी चर्मरोगावर तात्काळ नियंत्रण आणण्यासाठी प्रतिबंधात्मक लसीकरण करणे, बाधित जनावरांवर केंद्र शासनाच्या निर्दिष्ठ सूचनांनुसार (प्रोटोकॉल) औषधोपचार करणे, सिरींजेस, निडल्स, पीपीई किट्स, बाधित क्षेत्रातील गुरांच्या गोठ्यात व परिसरात औषध फवारणी करणे, औषधी फवारणीसाठी आवश्यक यंत्रसामग्री व उपकरणे, सेवादाता (Vaccinators), पशुवैद्यकीय महाविद्यालयातील आंतर्वासिता छात्र (इंटर्निज) यांच्या मार्फत लसीकरणासाठी रू.३/- प्रति लसीकरण यानुसार मानधन, मृत पशुधनाची शास्त्रोक्त पध्दतीने विल्हेवाट लावणे, इत्यादी सदर रोग नियंत्रणाच्या अनुषंगाने अनुषंगिक बाबींवर खर्च भागविण्याकरिता सन २०२२-२३ मध्ये जिल्हा नियोजन समितीकडील अर्थसंकल्पित केलेल्या निधीमधून प्रति जिल्हा रू. १००.०० लक्ष निधी संबंधित जिल्ह्याचे जिल्हाधिकारी यांना उपलब्ध करून देण्यास याद्वारे शासनाची मान्यता देण्यात येत आहे.
३. सदरचा शासन निर्णय नियोजन विभागाच्या अनौपचारिक संदर्भ क्र.४९/१४८१, दि.१४.०९.२०२२ तसेच, वित्त विभागाच्या अनौपचारिक संदर्भ क्र.३३७/२०२२/व्यय-८, दि.१६.०९.२०२२ अन्वये त्यांच्या सहमतीने निर्गमित करण्यात येत आहे.
# Page 3