# Page 1
राष्ट्रीय कृषि विस्तार व तंत्रज्ञान अभियानांतर्गत बियाणे व लागवड साहित्य उपअभियान योजनांकरीता संचालक, महाराष्ट्र राज्य बीज प्रमाणीकरण यंत्रणा अकोला, यांच्या नावे बँक खाते उघडण्यास मान्यता प्रदान करण्याबाबत व सदर योजनांकरीता चेकर व मेकर यांची नियुक्ती करण्याबाबत.
महाराष्ट्र शासन
कृषी, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांकः पीएफएम-२०१७/प्र.क्र.४५/१७/भाग-१/२-अ
मादाम कामा मार्ग, हुतात्मा राजगुरु चौक,
मंत्रालय, मुंबई- ४०० ०३२.
दिनांक:- १६ मार्च, २०२१.
संदर्भ:
१. कृषि व पदुम विभागाचा समक्रमांकाचा शासन निर्णय, दिनांक २७ सप्टेंबर, २०१७.
२. संचालक, महाराष्ट्र राज्य बीज प्रमाणीकरण यंत्रणा, अकोला यांचे पत्र क्र.जाक्र/बीप्रयं/केंशानि/००७/२० दि.०३ डिसेंबर २०२०
प्रस्तावना : कृषि विभागामार्फत राबविण्यात येणाऱ्या ११ केंद्र पुरस्कृत व केंद्र सहाय्यीत योजना सार्वजनिक वित्तीय व्यवस्थापन प्रणालीव्दारे (PFMS) राबविण्यासाठी एकूण ३५१ बँक खाती उघडण्यास संदर्भ क्र. १ च्या शासन निर्णयान्वये परवानगी देण्यात आली आहे. तथापि, सदर शासन निर्णयान्वये राष्ट्रीय कृषि विस्तार व तंत्रज्ञान अभियानांतर्गत बियाणे व लागवड साहित्य उपअभियान योजनेकरीता बँक खाते उघडण्याबाबत शासन मान्यता देण्यात आलेली नाही.
२. सदर योजनेच्या केंद्र हिश्श्याकरीता प्राप्त होणारे अनुदान हे परस्पर महाराष्ट्र राज्य बीज प्रमाणीकरण यंत्रणेस प्राप्त होते तर समरूप राज्य हिस्सा राज्य शासनामार्फत वितरीत करण्यात येतो.
सदर अनुदान आहरित करण्याकरिता संचालक, महाराष्ट्र राज्य बीज प्रमाणीकरण यंत्रणा, अकोला यांच्या नावे स्वतंत्र सार्वजनिक वित्तीय व्यवस्थापन प्रणाली (पीएफएमएस) बँक खाते उघडण्यास मान्यता देण्याचे व सदर बँक खात्याचे आर्थिक व्यवहार हाताळण्यासाठी महाराष्ट्र राज्य बीज प्रमाणीकरण यंत्रणा, अकोला यांच्या कार्यालयातील सहायक लेखाधिकारी चेकर (Checker) व सहायक अधीक्षक, मेकर (Maker) म्हणून नियुक्त करण्याची बाब शासनाच्या विचाराधीन होती. त्यास अनुसरुन खालीलप्रमाणे शासन निर्णय घेत आहे.
शासन निर्णय: कृषी विभागामार्फत राबविण्यात येणाऱ्या राष्ट्रीय कृषि विस्तार व तंत्रज्ञान अभियानांतर्गत बियाणे व लागवड साहित्य उपअभियान योजनेकरीता संचालक, महाराष्ट्र राज्य बीज प्रमाणीकरण यंत्रणा, अकोला यांचे नावे स्वतंत्र सार्वजनिक वित्तीय व्यवस्थापन प्रणाली (पीएफएमएस) बँक खाते उघडण्यास मान्यता
देण्यात येत आहे. सदर बँक खाते स्टेट बँक ऑफ इंडिया मध्ये चालू खाते या स्वरुपात उघडण्यात यावे.
# Page 2
शासन निर्णय क्रमांकः पीएफएम-२०१७/प्र.क्र.४५/१७/भाग-१/२-अ
२. सदर बँक खात्याचे आर्थिक व्यवहार हाताळण्यासाठी महाराष्ट्र राज्य बीज प्रमाणीकरण यंत्रणा, अकोला यांच्या कार्यालयातील सहायक लेखाधिकारी हे चेकर (Checker) व सहायक अधीक्षक हे मेकर (Maker) म्हणून जबाबदार असतील.
३. सदर शासन निर्णय संदर्भ क्र. १ च्या शासन निर्णयान्वये दिलेल्या सूचना आणि अटी व शर्तींची पूर्तता करण्याच्या अधीन राहून निर्गमित करण्यात येत आहे.