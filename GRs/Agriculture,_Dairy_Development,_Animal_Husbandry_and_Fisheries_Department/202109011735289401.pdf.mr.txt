# Page 1
पदुम(मत्स्यव्यवसाय विकास विभाग) या प्रशासकीय विभागाच्या कार्यकक्षेतील ज्या प्रकरणांमध्ये अधिनियम, नियम,परिनियम व शासन निर्णयांमध्ये अपिल/पुनरिक्षण करण्याची तरतूद नाही, अशा प्रकरणांसाठी अपिल व पुनरिक्षणाची तरतूद करणेबाबत.
महाराष्ट्र शासन
पशुसंवर्धन, दुग्धव्यवसाय विकास व मत्स्यव्यवसाय विभाग,
शासन निर्णय क्र. संकिर्ण. २०२१/प्र.क्र.०८ / पदुम-१७
मादाम कामा मार्ग, हुतात्मा राजगुरू चौक
मंत्रालय, विस्तार, मुंबई-४०००३२.
दिनांक : ०२ सप्टेबर, २०२१.
प्रस्तावना : मत्स्यव्यवसाय विकास विभागाच्या कार्यकक्षेतील अनेक प्रकरणांमध्ये क्षेत्रिय कार्यालयांकडून घेण्यात आलेल्या निर्णयाविरुध्द अपिल अथवा पुनरिक्षण अर्ज सादर करण्याची तरतूद नसल्यामुळे बाधित व्यक्तीस थेट मा. न्यायालयामध्ये धाव घ्यावी लागते. त्यामुळे क्षेत्रिय कार्यालयांमध्ये / विभागीय कार्यालयांमध्ये त्याचप्रमाणे शासन स्तरावर अनेक अनावश्यक न्यायालयीन प्रकरणे उदभवतात. अशा न्यायालयीन प्रकरणांमुळे प्रतिज्ञापत्र दाखल करण्याची अनावश्यक कार्यवाही करावी लागते, यामध्ये शासनाचा व क्षेत्रिय कार्यालयांचा कालापव्यय होतो.
२. वर नमूद केलेली वस्तुस्थिती विचारात घेता, मत्स्यव्यवसाय विकास विभागाच्या कार्यक्षेत्रातील ज्या प्रकरणांमध्ये अधिनियम,नियम,परिनियम व शासन निर्णयांमध्ये बाधित व्यक्तीस अपिल अथवा पुनरिक्षण करण्याची तरतूद नाही, अशा प्रकरणांमध्ये अपिल व पुनरिक्षण करण्याकरिता तरतूद करण्याची बाब शासनाच्या विचाराधीन होती.
शासन निर्णय : मत्स्यव्यवसाय विकास विभागाच्या कार्यक्षेत्रातील ज्या प्रकरणांमध्ये अधिनियम, नियम, परिनियम व शासन निर्णयांमध्ये अपिल अथवा पुनरिक्षणाची तरतूद करण्यात आलेली नाही, अशा प्रकरणांसाठी या शासन निर्णयाद्वारे खालीलप्रमाणे अपिल व पुनरिक्षणाची तरतूद करण्यात येत आहे.
१) आयुक्त, मत्स्यव्यवसाय विकास - अपिलीय अधिकारी मत्स्यव्यवसाय विकास विभागाशी संबधित प्रकरणांमध्ये क्षेत्रिय कार्यालयांनी घेतलेल्या निर्णयाविरुध्द अपिल करण्यासाठी आयुक्त, मत्स्यव्यवसाय विकास हे अपिलीय अधिकारी असतील. सदर अपिल अर्जदाराने ३० दिवसांचे आत करणे आवश्यक राहिल.
अर्जदाराने विहित कालावधीत अपिल केल्यानंतर त्यावर अपिलीय अधिकारी यांनी ६० दिवसांचे आत निर्णय घेणे बंधनकारक राहिल. जर आयुक्तांनी ६० दिवसांच्या आत निर्णय घेतला नाही तर अर्जदार हे सचिव/प्रधानसचिव / अतिरिक्त मुख्य सचिव (पदुम) यांचेकडे अपिल करु शकतात.
२) सचिव/प्रधानसचिव/अतिरिक्त मुख्य सचिव (पदुम) - पुनरिक्षण अधिकारी अ) आयुक्त, मत्स्यव्यवसाय विकास यांनी अपिलमध्ये घेतलेल्या निर्णयाविरुध्द अर्जदारास ३० दिवसांच्या आत सचिव/प्रधानसचिव/अतिरिक्त मुख्य सचिव (पदुम) यांचेकडे पुनरिक्षण अर्ज दाखल करता येईल.
ब) ज्या बाबीमध्ये निर्णय घेण्याचे अधिकार थेट आयुक्तांना आहेत, त्या निर्णयाशी जर कोणी व्यथित झाला असेल तर अशा निर्णयाविरुध्द अर्जदारास ३० दिवसांच्या आत सचिव/प्रधानसचिव/अतिरिक्त मुख्य सचिव (पदुम) यांचेकडे प्रथम अपिल दाखल करता येईल.