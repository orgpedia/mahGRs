# Page 1
कृषि विभागाच्या योजनांची महा- डीबीटी पोर्टलद्वारे अंमलबजावणी करण्याबाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग
शासन परिपत्रक क्रमांक : संकीर्ण ०९१९/प्र.क्र.२२१/१४-अ
मादाम कामा मार्ग, हुतात्मा राजगुरु चौक,
मंत्रालय विस्तार, मुंबई-४०० ०३२.
दिनांक : २९ ऑक्टोंबर, २०२१
संदर्भ :
१ वित्त मंत्रालय, भारत सरकार यांचे कार्यालयीन ज्ञापन F.No. १ (१३) / PFMS/FCD/२०२०, दि. २३ मार्च, २०२१ २ वित्त विभागाचे शासन परिपत्रक क्र. संकीर्ण २०२१/प्र.क्र.३५/कोषा प्रशा - ४, दि. १/०७/२०२१ ३ कृषि व पदुम विभागाचे शासन परिपत्रक क्र. संकीर्ण ०९१९/प्र.क्र.२२१/१४-ओ, दि. ४/११/२०२० प्रस्तावना:
सन २०२०-२१ पासून कृषि विभागामार्फत शेतकऱ्यांशी निगडीत वैयक्तिक लाभाच्या विविध प्रमुख योजनांची महा-डीबीटी पोर्टलद्वारे अंमलबजावणी करण्यात येत आहे. या एकात्मिक संगणकीय प्रणालीद्वारे एकाच अर्जाद्वारे शेतकऱ्यांना सर्व योजनांचा लाभ प्रदान करण्यात येत आहे. मागील एक वर्षात आलेल्या अनुभवातून संदर्भाधीन शासन परिपत्रकातील काही बाबींमधील सूचनांमध्ये सुधारणा करण्याच्या अनुषंगाने आणि क्षेत्रीय स्तरावर येत असलेल्या अडचणी लक्षात घेता पुढील सुधारित सूचना निर्गमित करण्यात येत आहेत.
परिपत्रक :
१. कृषि विभागाच्या काही योजना विशिष्ट हंगामी पिकांसाठी आहेत ( कडधान्य, गळीत धान्य, तृणधान्य, कापूस इ.) परंतु, शेतकऱ्यांनी लावलेल्या पिकांची नोंद ७/१२ उताऱ्यावर होणे बाकी असते.
त्याचप्रमाणे, काही पिकांची विशेषतः हंगामी भाजीपाला पिकांची ७/१२ उताऱ्यावर नोंद घेतली जात नाही असे देखील क्षेत्रीय स्तरावरून निदर्शनास आणले आहे.
अशा प्रसंगी, शेतकऱ्यांनी संबंधीत पिकाची लागवड केली असल्याबाबत साध्या कागदावर स्वयंघोषणापत्र सादर करावे व सदर स्वयं घोषणापत्र योजनेमध्ये लाभार्थ्यास पात्र ठरविण्याकामी ग्राह्य धरण्यात यावे. संबंधित अधिकारी / कर्मचाऱ्यांनी अर्जांची छाननी करतेवेळी ७/१२ उताऱ्यावर संबंधित पिकाची नोंद नसल्याकारणाने शेतकऱ्यांचा अर्ज रद्द करू नये (Reject) अथवा त्यांना परत पाठवू (Send Back) नये.
२. यापूर्वी अर्ज सादर करण्याच्या अंतिम मुदतीपर्यंत शेतकऱ्यांना अर्जात विना शुल्क बदल करण्याची सुविधा दिलेली होती (निवडलेल्या बाबी वगळणे अथवा अर्जात नवीन बाबींचा समावेश करणे), आता सदर सुविधा शेतकऱ्यांना अर्ज सादर करण्याच्या अंतिम मुदतीनंतरही विनाशुल्क उपलब्ध राहील.
त्याचप्रमाणे, अर्ज केलेल्या ज्या बाबींसाठी शेतकऱ्यांची निवड झालेली नसेल त्या बाबीकरिता शेतकऱ्यांनी पुन्हा नव्याने अर्ज करावयाची गरज असणार नाही, सदर बाबींसाठीचा अर्ज आपोआप पुढील वर्षासाठी ग्राह्य धरला जाईल.
# Page 2
शासन परिपत्रक क्रमांकः संकीर्ण ०९१९/प्र.क्र.२२१/१४-अ
३. कृषि विभागाच्या विविध योजनांतर्गत सोडतीमध्ये निवड झालेल्या शेतक-यांना त्यांची कागदपत्रे/देयके सादर (Upload) करण्याकरिता MAHADBT FARMER हे मोबाईल अॅप उपलब्ध करून देण्यात आले असून त्याचा वापर शेतक-यांनी करावा. त्याचप्रमाणे, कृषि विभागाच्या अधिकारी/कर्मचा-यांना अर्जांची छाननी करण्यासाठी MAHADBT हे मोबाईल अॅप उपलब्ध करून देण्यात आले असून त्यामध्ये टप्प्या-टप्प्याने छाननीचे स्तर उप्लब्ध करून देण्यात येतील.