# Page 1
कृषि विभागामार्फत राबविण्यात येणाऱ्या विविध केंद्र व राज्य योजनांतर्गत अनुदानावर वाटप करावयाच्या कृषी निविष्ठांसंदर्भात थेट लाभ हस्तांतरण (DBT) योजना बाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांक: संकीर्ण-१६१७/प्र.क्र.३१(भाग-२)/१८/१७-अ
मादाम कामा मार्ग, हुतात्मा राजगुरु चौक,
मंत्रालय विस्तार, मुंबई-४००० ३२.
दिनांक : ०४ जानेवारी, २०१९
वाचा:- १) नियोजन विभाग, शासन निर्णय क्र. डीसीटी-२३१६/प्र.क्र.१३३/का.१४१७, दि.०५.१२.२०१६, २) कृषि व पदुम विभाग, शासन निर्णय क्र.संकीर्ण-२०१७/प्र.क्र.३१/१७-ओ, दि.१९.०४.२०१७, ३) कृषि व पदुम विभाग, शासन निर्णय पूरकपत्र क्र. संकीर्ण-२०१७/प्र.क्र.३१/१७-ओ,भाग-१ दि.१२.०९.२०१७, ४) कृषि संचालक (विस्तार व प्रशिक्षण), कृषि आयुक्तालय, पुणे यांचे पत्र क्र.क्रॉपसॅप-१८-१९/ कृ. निविष्ठा / डीबीटी/८२४/१८, दि.०१.११.२०१८.
प्रस्तावना :
शासनाव्दारे राबविण्यात येणाऱ्या केंद्र व राज्य पुरस्कृत विविध कल्याणकारी योजनांतर्गत, लाभार्थींना देण्यात येणारे अनुदान, वस्तु स्वरुपात न देता सदर अनुदान लाभार्थ्यांना थेट लाभ हस्तांतरण (Direct Benefit Transfer) या प्रणाली मार्फत लाभार्थ्यांच्या बँक खात्यात रोख स्वरुपात देण्याचा धोरणात्मक निर्णय, राज्य शासनाने उपरोक्त संदर्भाकीत क्र.२ वरील नियोजन विभागाचा दि.०५.१२.२०१६ च्या शासन निर्णयान्वये घेतलेला आहे.
२. नियोजन विभागाच्या वरील शासन निर्णयाच्या अनुषंगाने कृषि विभागातर्फे राबविण्यात येणाऱ्या केंद्र व राज्य पुरस्कृत विविध योजनांतर्गत अनुदानावर वाटप करावयाच्या कृषी औजारासंदर्भात तसेच बियाणे, किटकनाशके, सूक्ष्म मूलद्रव्ये, जैविक खते, सूक्ष्म सिंचनांची व सिंचनांची साधने या निविष्ठांच्या संदर्भात अनुदानाचा थेट लाभ Direct Benefit Transfer (DBT) प्रणालीव्दारे राबविण्याचा निर्णय कृषी विभागाकडून संदर्भाधीन क्र. २ वरील शासन निर्णयांन्वये घेण्यात आलेला आहे.
३. संदर्भाधीन क्र.२ वरील शासन निर्णयामधील परिच्छेद क्र.६ (ई) नुसार लाभार्थी शेतकऱ्यांनी कृषी निविष्ठांची खरेदी अधिकृत विक्रेत्याकडून कॅशलेस पध्दतीने करणे अनिवार्य केलेले आहे.
त्यासाठी संबंधीत शेतकऱ्याने त्यांच्या आधार क्रमांकाशी निगडीत स्वत:च्या बँक खात्यातून, विक्रेत्याला रक्कम अदा करावी. त्यानुसार, NEFT, RTGS, IMPS अशा प्रकारचे Electronic Fund Transfer किंवा Demand Draft / Cheque व्दारे व्यवहार होणे आवश्यक आहे. तसेच, याबाबतचा पुरावा अनुदानाची मागणी करताना सोबत देणे आवश्यक आहे. तथापि, ग्रामीण भागातील शेतकऱ्यांकडे ई-पेमेंट सुविधा उपलब्ध नाही. अनुदानाची रक्कम कमी असल्याने निविष्ठा वितरक चेक स्वीकारत नाहीत. तसेच, संबंधीत शेतकरी निविष्ठा उधारीने खरेदी करतात. त्यामुळे, शासन निर्णयान्वये अनिवार्य करण्यात आलेल्या कॅशलेस पध्दतीचा वापर होणे शक्य होत नसल्याने DBT प्रणाली व्दारे संबंधीत लाभार्थी शेतकऱ्यांना अनुदान देता येत नाही. यामुळे संबंधीत शेतकरी शासनाच्या अनुदानापासून वंचित राहत आहेत. तसेच, यापूर्वीदेखील कृषी आयुक्तालयाने मागणी केल्यानुसार सन २०१७-१८ या आर्थिक वर्षासाठी सदर व्यवहार रोखीने करण्यास सन २०१७-१८ मध्ये मान्यता देण्यात आलेली आहे. तथापि, शेतकऱ्यांना
# Page 2
शासन निर्णय क्रमांकः संकीर्ण-१६१७/प्र.क्र.३१(भाग-२)/१८/१७-ओ
कायमच सदर अडचणीला समोर जावे लागते. यामुळे, विविध लोकप्रतिनिधींकडून व कृषी आयुक्तालयाकडून सदर मान्यता देण्याबाबतची सतत मागणी होत असते. ही बाब लक्षात घेता, सदर अडचणीवर कायमस्वरुपी उपाय होणे आवश्यक आहे. यासाठी संबंधीत शेतकऱ्यांनी खुल्या बाजारातून निविष्ठा रोखीने खरेदी करुन सदर खरेदीची पावती दाखविल्यानंतर त्याबाबतचे सरकारी अनुदान DBT व्दारे करण्याची बाब शासनाच्या विचाराधीन होती. सदर प्रकरणी आता शासन खालील प्रमाणे निर्णय घेत आहे.
शासन निर्णय : निविष्ठांची खरेदी कॅशलेस पध्दतीने / रोखीने करण्यास शासन मान्यता देण्यासाठी संदर्भाकित क्र. २ वरील शासन निर्णय क्र.संकीर्ण-२०१७/प्र.क्र.३१/१७-ओ, दि.१९.०४.२०१७ मधील परिच्छेद ६ (ई) मध्ये खालीलप्रमाणे बदल करण्यात येत आहे.
“लाभार्थी शेतकऱ्यांनी कृषी निविष्ठांची खरेदी अधिकृत विक्रेत्याकडून कॅशलेस पध्दतीने किंवा रोखीने करावी. सदर खरेदी रोखीने केल्यास, वस्तु व सेवा कर (GST) क्रमांक असलेली खरेदी पावती सादर करणे बंधनकारक राहील. तसेच, संबंधीत लाभार्थ्याने सदर खरेदीची पावती अनुदानाच्या मागणीचा दावा करताना सोबत देणे आवश्यक राहील. सदर खरेदी कॅशलेस पध्दतीने केल्यास, त्याने त्याच्या आधार क्रमांकाशी संलग्न स्वत:च्या बँक खात्यातून, विक्रेत्याला किंमतीचे प्रदान करावे. म्हणजेच NEFT / RTGS/ IMPS ई. इलेक्ट्रॉनिक फंड ट्रांसफर किंवा धनाकर्ष (डिमांड ड्राफ्ट) / धनादेश (चेक) व्दारे किंमतीचे प्रदान होणे आवश्यक आहे व त्याचा पुरावा अनुदानाच्या मागणीचा दावा करताना सोबत देणे आवश्यक राहील.” २. वरीलप्रमाणे अनुदान संबंधीत लाभार्थी शेतकऱ्यास अदा करताना या विभागाचा संदर्भाकीत क्र.२ वरील शासन निर्णय क्र.संकीर्ण-२०१७/प्र.क्र.३१/१७-ओ, दि.१९.०४.२०१७ नमूद केलेल्या इतर सर्व अटी व शर्ती लागू राहतील.
# Page 3