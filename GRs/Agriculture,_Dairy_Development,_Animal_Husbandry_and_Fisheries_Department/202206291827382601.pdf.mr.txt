# Page 1
मुख्यमंत्री शाश्वत कृषि सिंचन योजनेमध्ये वैयक्तिक शेत तळे या बाबीचा समावेश करुन शेत तळ्याच्या अनुदानाच्या रक्कमेत ५० टक्के वाढ करणेबाबत.
महाराष्ट्र शासन
कृषी, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांकः शाशेअ-२०२२/प्र.क्र.७५/१४-अ
मादाम कामा मार्ग, हुतात्मा राजगुरू चौक
मंत्रालय विस्तार, मुंबई - ४०० ०३२
दिनांक : २९ जून, २०२२
संदर्भ :
१. कृषि व पदुम विभाग शासन निर्णय क्र. कोशाशे-४२१८/प्र.क्र.८६/८ओ दि. १९.०८.२०१९
२. कृषि व पदुम विभाग शासन निर्णय क्र. प्रकृसिं-०६१९/प्र.क्र.१६४/१४-ओ दि. १८.११.२०२१
३. आयुक्त (कृषि), महाराष्ट्र राज्य यांचा प्रस्ताव क्र.मृदसं/मृद-६/कं.ब./११२१०/२०२२ दि. २३.०३.२०२२
प्रस्तावना :
राज्यातील ८२ % शेती ही कोरडवाहू असून ती सर्वस्वी पावसावर अवलंबून आहे. राज्याच्या विविध भागात पावसाचे होणारे असमान वितरण आणि पावसामध्ये येणारे मोठे खंड (Dry Spells) या प्रमुख नैसर्गिक अडचणी आहेत. अशा कालावधीत सिंचन सुविधेअभावी पिकांच्या उत्पादनात मोठ्या प्रमाणात घट येते अथवा पाण्याचा खूप जास्त ताण पडल्यास पिके देखील नष्ट होतात व पर्यायाने शेतकऱ्यास आर्थिक नुकसानीला सामोरे जावे लागते. यावर उपाय म्हणजे जेंव्हा मोठ्या प्रमाणात पाऊस पडतो तेंव्हा ओढे, नाले, नदी इ. द्वारे वाहून जाणारे पाणी उपसून अथवा तलाव, विहीर, बोअर अशा अन्य सिंचन सुविधांमधून पाण्याचा उपसा करून त्याची साठवणूक करण्याकरिता शेतावर शेत तळ्यासारखी पायाभूत सुविधा उभी करण्यास चालना देणे हा आहे.
शेतकऱ्यांना शेततळे खोदकामासाठी अर्थसहाय्य करण्यासाठी भरीव आर्थिक तरतूद असलेली शासनाची कोणतीही योजना नाही, त्यामुळे महाराष्ट्र शासनाचा २०२२-२३ या वर्षाचा अर्थसंकल्प विधानसभेला सादर करताना मा. उपमुख्यमंत्री (वित्त) यांनी आपल्या अर्थसंकल्पीय भाषणात “मुख्यमंत्री शाश्वत कृषि सिंचन योजनेचा विस्तार करुन त्यामध्ये शेत तळ्याचा समावेश करण्यात येईल व शेत तळ्याच्या अनुदानाच्या रक्कमेत ५० टक्के वाढ करुन ते रु. ७५ हजार करण्यात येईल” अशी घोषणा केली आहे. त्यानुषंगाने मुख्यमंत्री शाश्वत कृषि सिंचन योजनेमध्ये वैयक्तिक शेत तळे या बाबीचा समावेश करुन शेत तळ्याकरिता अनुदानात ५०% वाढ करण्याच्या प्रस्तावास दि. ०६ जून,२०२२ रोजीच्या मंत्रीमंडळ बैठकीत मंजूरी देण्यात आली असून त्याबाबतचा शासन निर्णय निर्गमित करण्याची बाब शासनाच्या विचाराधीन होती, त्यानुसार शासन पुढीलप्रमाणे निर्णय घेत आहे.
# Page 2
शासन निर्णय क्रमांकः शाशेअ-२०२२/प्र.क्र.७५/१४-अ
शासन निर्णय :
१. मुख्यमंत्री शाश्वत कृषि सिंचन योजनेचा विस्तार करुन या योजनेत वैयक्तिक शेत तळे या बाबीचा समावेश करण्यात येत आहे.
२. मुख्यमंत्री शाश्वत कृषि सिंचन योजनेंतर्गत शेतकऱ्यांना विविध आकारमानाच्या शेत तळ्यांसाठी कमाल रू. ७५ हजार रक्कमेच्या मर्यादेत अनुज्ञेय असलेल्या अनुदानाचा तपशील या शासन निर्णयासोबत जोडलेल्या परिशिष्ट-अ मध्ये नमूद करण्यात आला आहे.
३. सदर योजनेची कृषि विभागामार्फत अंमलबजावणी सन २०२२-२३ या आर्थिक वर्षापासून करण्यात यावी. त्याकरिता आयुक्त (कृषि) यांनी क्षेत्रिय स्तरावर अवलंबावयाची कार्यपद्धती व मार्गदर्शक सूचना विहीत कराव्यात.
४. या योजनेंतर्गत शेततळे या घटकाची महा- डीबीटी प्रणालीद्वारे तालुका निहाय लक्षांक देऊन ऑनलाईन सोडतीद्वारे लाभार्थ्यांची निवड करुन योजनेची अंमलबजावणी करावी व शेततळे पूर्ण झाल्यानंतर योजनेंतर्गत अनुज्ञेय असलेले अनुदान संबंधित शेतकऱ्यांच्या आधार क्रमांकाशी संलग्न असलेल्या बँक खात्यावर PFMS प्रणालीद्वारे वर्ग करण्यात यावे.
५. या योजनेतंर्गत यंत्राद्वारे शेत तळे खोदता येईल तसेच या योजनेची ज्या ठिकाणी शक्य होईल तेथे महात्मा गांधी ग्रामीण रोजगार हमी योजनेशी सांगड घालण्यात येईल.
६. सदर शासन निर्णय नियोजन विभागाच्या सहमतीने व वित्त विभागाच्या अनौ. सं. क्र.
२१६/२०२२/व्यय-१ दि. २९ जून,२०२२ अन्वये मिळालेल्या मान्यतेनुसार निर्गमित करण्यात येत आहे.
# Page 3
# Page 4