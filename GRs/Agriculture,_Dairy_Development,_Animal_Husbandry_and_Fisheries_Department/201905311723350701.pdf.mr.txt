# Page 1
प्रधानमंत्री पीक विमा योजना व पुनर्रचित हवामान आधारीत फळपीक विमा योजनेंतर्गत शेतकऱ्यांना विमा नुकसान भरपाईची रक्कम न्यूनतम रुपये १०००/ इतकी देणेबाबत...
महाराष्ट्र शासन
कृषी, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांकः प्रपिवियो-२०१९/प्र.क्र.१२/११ अ,
हुतात्मा राजगुरु चौक, मादाम कामा रोड,
मंत्रालय विस्तार, मुंबई-४०० ०३२
तारीख: ३१ मे, २०१९
प्रस्तावना : प्रधानमंत्री पीक विमा योजना केंद्र शासनाच्या मार्गदर्शक सुचनांनुसार खरीप हंगाम २०१६ पासून सुधारीत स्वरुपात तसेच हवामान आधारित फळपिक विमा योजना राज्यात राबविण्यात येत आहे. सदर योजना
अधिसूचित क्षेत्रातील अधिसूचित पीकांसाठी विमा क्षेत्र घटक (Area Approach) धरुन राबविण्यात येत आहे.
प्रस्तुत योजनेंतर्गत ई-निविदा प्रक्रियेव्दारे नियुक्त करण्यात आलेल्या विमा कंपन्यांमार्फत योजनेच्या मार्गदर्शक सुचनांनुसार शेतकऱ्यांना नुकसान भरपाई अदा करण्याची कार्यवाही करण्यात येते. तथापि, सदर पीक विमा योजनेच्या तरतुदींनुसार पीक विमा नुकसान भरपाईची रक्कम अत्यंत कमी प्रमाणात येत असल्यास शेतकऱ्यांना विम्याच्या परताव्याची रक्कम किमान रुपये १०००/- पर्यंत अदा करता यावी, याकरीता दाव्याची रक्कम जर रुपये १००० /- रकमेपेक्षा कमी असेल तर रुपये १०००/- रकमेपर्यंत असलेली तफावत राज्य
शासनामार्फत अदा करण्याची बाब शासनाच्या विचाराधीन होती. त्या अनुषंगाने मंत्रीमंडळ बैठकीत झालेल्या निर्णयानुसार खालीलप्रमाणे शासन निर्णय घेण्यात येत आहे.
शासन निर्णय : प्रधानमंत्री पीक विमा योजना तसेच हवामान आधारित फळपिक विमा योजनेच्या तरतुदींनुसार पीक विमा नुकसान भरपाईची रक्कम अत्यंत कमी प्रमाणात येत असल्यास शेतकऱ्यांना विम्याच्या परताव्याची रक्कम किमान रुपये १०००/- पर्यंत अदा करणे आवश्यक आहे. सबब, पीक विमा फळ पिक विमा दाव्याची विमा कंपनीमार्फत देण्यात येत असलेली रक्कम ही जर १०००/- रकमेपेक्षा कमी असेल तर रुपये १०००/ रकमेपर्यंत असलेली तफावत राज्य शासनामार्फत अदा करण्यास शासनाची मान्यता देण्यात येत आहे.
२. ज्या शेतकऱ्यांना पीक विमा व फळपिक विमा दाव्याची रक्कम ही १०००/- रुपयांपेक्षा कमी मिळाली असेल, सदर शेतकऱ्यांबाबतची आकडेवारीसह माहिती संबंधित विमा कंपनीने भारतीय कृषि विमा कंपनीमार्फत कृषि आयुक्तालयास सादर करावी. तद्नंतर त्याबाबतचा सविस्तर प्रस्ताव कृषि आयुक्तालयाने शासनास सादर केल्यानंतर राज्य शासनामार्फत रुपये १०००/- पर्यंत असलेली तफावत कृषि आयुक्तालयास अदा करण्यात येईल. कृषि आयुक्तालयाने सदरचा निधी भारतीय कृषि विमा कंपनीमार्फत संबंधित विमा कंपनींना वितरीत केल्यानंतर विमा कंपनीमार्फत रक्कम संबंधित पात्र शेतकऱ्यांच्या बँक खात्यात थेट हस्तांतरित करण्यात येईल.
# Page 2
शासन निर्णय क्रमांकः प्रपिवियो-२०१९/प्र.क्र.१२/११ अ,
३. सदरची योजना ही खरीप हंगाम २०१८ व मृग हंगाम २०१८ पासून राबविण्यात येईल.
४. प्रस्तुत योजना ही नव्याने कार्यान्वित होणार असल्याने याबाबतच्या सविस्तर अटी व शर्ती स्वतंत्रपणे निर्गमित करण्यात येतील.
५. प्रस्तुत योजना ही नवीन असल्याने सदर योजनेसंदर्भातील लेखाशिर्षास स्वतंत्रपणे मान्यता घेण्यात येईल.
६. प्रस्तुत प्रयोजनार्थ सहायक संचालक (लेखा), कृषि आयुक्तालय, महाराष्ट्र राज्य, पुणे यांना आहरण व संवितरण अधिकारी तर कृषि संचालक (वि.प्र.), कृषि आयुक्तालय, महाराष्ट्र राज्य, पुणे यांना नियंत्रण अधिकारी म्हणून घोषित करण्यात येत आहे.
७. प्रस्तुत शासन निर्णय वित्त विभागाने त्यांचे अनौपचारिक संदर्भ क्रमांक १२२/२०१९/व्यय-१, दि.१०.०५.२०१९ अन्वये दिलेल्या सहमतीस अनुसरुन निर्गमित करण्यात येत आहे.