# Page 1
मा. बाळासाहेब ठाकरे कृषि व्यवसाय व ग्रामीण परिवर्तन (स्मार्ट) प्रकल्पातील कृषि विभागातील पदे प्राधान्याने भरणेबाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग,
शासन निर्णय क्र.आकृवि-१०२२/प्र.क्र.१५४/१५-अ
मंत्रालय, विस्तार इमारत,
मंत्रालय, मुंबई-३२
दि. १४ जुलै, २०२२
वाचा :- १) शासन निर्णय कृषि व पदुम विभाग, क्र. कृव्यप्र-४६१८/प्र.क्र.१०२/८-ओ, दि.१९/०१/२०१९ २) शासन निर्णय कृषि व पदुम विभाग, क्र. कृव्यप्र-४६१८/प्र.क्र.१२९/८-ओ, दि.२७/०५/२०१९ ३) शासन निर्णय कृषि व पदुम विभाग, क्र. कृव्यप्र-५४१९/प्र.क्र.१२९/८-ओ, दि.११/११/२०२१ ४) शासन निर्णय कृषि व पदुम विभाग, क्र. आकृवि-१२२१/प्र.क्र.६५/१५-अ दि.२५/१०/२०२१ ५) शासन निर्णय कृषि व पदुम विभाग, क्र.आकृवि-१२२१/प्र.क्र.६५/१५-अ दि.१९/०५/२०२२ प्रस्तावना - संदर्भाधीन क्र.१ येथे नमूद दि.१९/०१/२०१९ रोजीच्या शासन निर्णयान्वये जागतिक बँक (IBRD) अर्थसहाय्यीत “मा. बाळासाहेब ठाकरे कृषि व्यवसाय व ग्रामीण परिवर्तन प्रकल्प” राज्यात राबविण्यास व जागतिक बँकेसोबत करार करण्यास मान्यता देण्यात आली आहे. सदर प्रकल्प सुमारे रू. २२२० कोटी इतक्या गुंतवणूकीचा आहे. उपरोक्त प्रकल्पांतर्गत शेतकरी उत्पादक गटांची निर्मिती व त्यांच्या सक्रिय सहभागाव्दारे शेतकऱ्यांना बाजारपेठेशी जोडणे, शेतमालाचे काढणी पश्चात व्यवस्थापन व प्राथमिक प्रक्रियेव्दारे मुल्यवृध्दी करणे, ग्राहकांसाठी सुरक्षित खाद्य उत्पादित करण्यास मदत करणे आणि या सर्व उपक्रमांव्दारे शेतकऱ्यांच्या उत्पन्नात वाढ करून त्यांच्यासाठी उपजिविकेचे स्त्रोत निर्माण करणे हा प्रमुख उद्देश आहे.
उपरोक्त प्रकल्पाकरीता संदर्भाधीन क्र.२ येथे नमूद दि. २७/०५/२०१९ च्या शासन निर्णयान्वये ३७ पदे आणि संदर्भाधीन क्र.३ येथे नमूद दि. ११/११/२०२१ च्या शासन निर्णयान्वये नवीन मंजूर ४६७ पदे असा एकूण ५०४ पदांचा आकृतिबंध मंजूर करण्यात आला आहे. त्यापैकी १५७ पदे ही कृषि विभागाशी संबंधीत आहेत. सामान्य प्रशासन विभागाच्या सहमतीने संदर्भाधीन क्र.४ येथे नमूद दि. २५/१०/२०२१ च्या शासन निर्णयान्वये सदर प्रकल्पातील ५ पदे आणि संदर्भाधीन क्र. ५ येथे नमूद दि.१९/०५/२०२२ च्या शासन निर्णयान्वये सदर प्रकल्पातील १०९ पदे कृषि विभागाच्या एकूण संवर्ग संख्याबळ निश्चितीमध्ये अंतर्भूत करण्यात आली आहेत. सदर प्रकल्पातील पदे भरण्याची बाब शासनाच्या विचाराधीन होती.
शासन निर्णय : मा. बाळासाहेब ठाकरे कृषि व्यवसाय व ग्रामीण परिवर्तन (स्मार्ट) प्रकल्पातील पदे अद्यापपर्यंत भरली नसल्याच्या कारणास्तव आणि प्रकल्प पुर्ण क्षमतेने अद्यापपर्यंत कार्यान्वित झाला नसल्याच्या कारणास्तव दि. ०७/०६/२०२२ रोजीच्या बैठकीत जागतिक बँकेच्या प्रतिनिधींनी तीव्र असमाधान व्यक्त केले आहे. तसेच, दि. २१/०६/२०२२ च्या पत्रान्वये जागतिक बँकेचे प्रतिनिधी यांनी सदर प्रकल्पातील पदे तातडीने भरण्याबाबत कळविले आहे.
# Page 2
शासन निर्णय क्रमांकः आकृवि-१०२२/प्र.क्र.१५४/१५-अ
२. यास्तव या शासन निर्णयान्वये उपरोक्त महत्वाकांक्षी प्रकल्पाची यशस्वी अंमलबजावणी होण्याच्या दृष्टीने, तातडीची बाब म्हणून बदली अधिनियम, २००५ मधील कलम ६ खालील दुसऱ्या परंतुकानुसार, मा. बाळासाहेब ठाकरे कृषि व्यवसाय व ग्रामीण परिवर्तन प्रकल्पातील (स्मार्ट) सर्व रिक्त पदे कृषि विभागातील अधिकाऱ्यांमधून प्रतिनियुक्तीने तथा बदलीने भरण्यासंदर्भाचे अधिकार एक वेळची बाब म्हणून आयुक्त (कृषि), पुणे यांना प्रत्यायोजीत करण्यात येत आहेत.