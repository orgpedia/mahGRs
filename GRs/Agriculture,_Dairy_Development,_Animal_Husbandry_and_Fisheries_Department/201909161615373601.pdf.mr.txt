# Page 1
ग्रामीण परसातील कुक्कुटपालन संकल्पने अंतर्गत भटक्या जमाती (क) या प्रवर्गासाठी धनगर व तत्सम जमातीसाठी ७५ टक्के अनुदानावर चार आठवडे वयाच्या सुधारीत देशी प्रजातीच्या १०० कुक्कुट पक्ष्यांच्या खरेदी व संगोपनासाठी अर्थसहाय्य.
महाराष्ट्र शासन
कृषि, पशुसंवर्धन, दुग्धव्यवसाय विकास, मत्स्यव्यवसाय विभाग
शासन निर्णय क्र. कुक्कुट-२०१९/प्र.क्र.९३/पदुम-४,
मादाम कामा रोड, हुतात्मा राजगुरू चौक,
मंत्रालय, मुंबई-४०० ०३२.
दिनांक : १६ सप्टेंबर, २०१९.
प्रस्तावना : राज्यातील ग्रामीण भागामध्ये कुक्कुट पालन हा पूरक व्यवसाय न राहता अर्थाजनाचा स्वतंत्र स्त्रोत म्हणून पुढे येत आहे. पारंपारिक कुक्कुटपालन पद्धतीला तंत्रज्ञानाची जोड देणे, लाभार्थ्यांचे कौशल्य विकसित करणे, कुक्कुट पक्षी व्यवस्थापनामध्ये सुधारणा करणे आणि संतुलित आहाराची गरज लक्षात घेऊन परसातील कुक्कुटपालन व पशुसंवर्धनविषयक इतर योजना राबविणे तसेच, स्वयंरोजगार निर्मिती करुन कुटुंबांचे आर्थिक उत्पन्न वाढविणेस्तव ग्रामीण परसातील कुक्कुटपालनास चालना देण्यासाठी राज्यातील मुंबई व मुंबई उपनगर हे दोन जिल्हे वगळून उर्वरित ३४ जिल्ह्यांमधील भटक्या जमाती (क) या प्रवर्गातील धनगर व तत्सम जमातीसाठी ७५ टक्के अनुदानावर चार आठवडे वयाच्या सुधारीत देशी प्रजातीचे १०० पक्षी खरेदी व संगोपनासाठी अर्थसहाय्य पुरविण्याच्या योजनेस मा. मंत्रिमंडळाने दि. ३० जुलै, २०१९ रोजी आयोजित मंत्रिमंडळ बैठकीत मान्यता प्रदान केलेली आहे. त्या अनुषंगाने खालीलप्रमाणे शासन निर्णय निर्गमित करण्यात येत आहे.
शासन निर्णय : ग्रामीण परसातील कुक्कुटपालनास चालना देणेसाठी भटक्या जमाती (क) या प्रवर्गातील धनगर व तत्सम जमातीसाठी ७५ टक्के अनुदानावर चार आठवडे वयाच्या सुधारीत देशी प्रजातीच्या १०० पक्ष्यांच्या खरेदी व संगोपनासाठी अर्थसहाय्य पुरविणे ही योजना सन २०१९-२० मध्ये राबविण्यास याव्दारे, शासनाची प्रशासकीय मंजुरी प्रदान करण्यात येत आहे.
योजनेचे कार्यक्षेत्र : राज्यातील मुंबई व मुंबई उपनगर हे दोन जिल्हे वगळता, उर्वरित ३४ जिल्ह्यांमधील महागनगरपालिका, नगरपालिका, नगरपरिषद, नगरपंचायत व कटक मंडळे वगळून इतर भागात ही योजना राबविण्यात यावी.
योजनेचे स्वरुप : या योजनेंतर्गत प्रत्येक जिल्ह्यामधील भटक्या जमाती (क) या प्रवर्गातील धनगर व तत्सम जमातीच्या १,००० लाभार्थ्यांची निवड करण्यात यावी. निवड झालेल्या प्रत्येक लाभार्थ्यास चार आठवडे वयाच्या सुधारीत देशी प्रजातीच्या (CARI Approved Low Input Technology Birds) १०० मिश्र कुक्कुट पक्ष्यांचा पुरवठा करण्यात यावा. प्रति जिल्हा १,००० याप्रमाणे एकूण ३४,००० लाभार्थ्यांना सदर योजनेंतर्गत लाभ देण्यात यावा. निवड झालेल्या लाभार्थ्यांना प्रती पक्षी २.० कि. ग्रॅ. याप्रमाणे २०० कि. ग्रॅ. या मर्यादेत कुक्कुट पक्षी खाद्याचा पुरवठा करण्यात यावा. यासाठी सर्व लाभार्थ्यांना प्रकल्प किंमतीच्या ७५ टक्के शासकीय अनुदान अनुज्ञेय राहील. उर्वरित २५ टक्के हिस्सा लाभार्थ्याने स्वत: उभारावयाचा आहे. प्रत्यक्ष योजना राबवितांना प्रतीपक्षी व खाद्याच्या प्रतीकिलो किंमतीमध्ये वाढ झाल्यास अनुदानाव्यतीरीक्तचा खर्च लाभार्थ्यांने स्वत: करावयाचा आहे.
# Page 2
शासन निर्णय क्रमांकः कुक्कुट-२०१९/प्र.क्र.९३/पदुम-४
योजनेचे आर्थिक निकष : या प्रकल्पांतर्गत लाभार्थ्यांना देण्यात येणाऱ्या लाभाचे बाबनिहाय स्वरुप खालीलप्रमाणे राहील.
--------------------------------------------------------------------------------------------------------------------------
| अ. क्र. | तपशील | संख्या | खर्च (रुपये) |
| १ | २ | ३ | ४ |
|  | ४ आठवडे वयाच्या सुधारीत देशी प्रजातीच्या पक्ष्यांची खरेदी किंमत (प्रती पक्षी रु. ६०/- प्रमाणे) | १०० | रु.६,०००/ |
|  | दोन महिन्याचे कुक्कुट पक्षी खाद्य (प्रती पक्षी २०. कि.ग्रॅ . या प्रमाणात) दर रु. ३०/- प्रती किलो | २०० कि.ग्रॅ. | रु.६,०००/ |
| एकूण प्रकल्प किंमत | रु. १२,०००/ |
| लाभार्थी हिस्सा | रु.३,०००/ |
| शासन अनुदान | रु.९,०००/ |
--------------------------------------------------------------------------------------------------------------------------
बाबनिहाय एकूण ३४ जिल्हयांसाठी योजना खर्च
-----------------------------------------------------------------------------------------------------------------------
| अ. क्र. | तपशील | संख्या | खर्च (लाखात) |
|  | ४ आठवडे वयाच्या सुधारीत देशी प्रजातीच्या पक्ष्यांची खरेदी किंमत (प्रती पक्षी रु.६०/- प्रमाणे) | ३४,००० | रु.२,०४० .०० |
|  | दोन महिन्याचे कुक्कुट पक्षी खाद्य (प्रती पक्षी २०. कि.ग्रॅ . या प्रमाणात) दर रु. ३०/- प्रती किलो | ६८,००० | रु.२,०४० .०० |
| एकूण प्रकल्प किंमत | रु.४,०८०.०० |
| २५ टक्के लाभार्थी हिस्सा | रु.१,०२०.०० |
| ७५ टक्के शासन अनुदान | रु.३,०६०.०० |
-----------------------------------------------------------------------------------------------------------------------
लाभार्थी निवडीचे निकष :
१. लाभार्थी हा भटक्या जमाती (क) या धनगर व तत्सम जमाती प्रवर्गातील जात प्रमाणपत्र धारण करणारा व १८ ते ६० या वयोगटातील असावा.
२. एका कुटुंबातील एकाच व्यक्तीस या योजनेचा लाभ देण्यात यावा.
३. परसातील कुक्कुटपालनासाठी निवडलेल्या लाभार्थ्याकडे स्वत:ची पुरेशी जागा असावी.
४. लाभार्थी निवडताना भटक्या जमाती (क) या प्रवर्गातील धनगर व तत्सम जमातीतील ३० टक्के महिला व ३ टक्के दिव्यांग लाभार्थ्यांना या योजनेअंतर्गत प्राधान्य देण्यात यावे.
५. योजनेचा लाभ मिळविण्यासाठी लाभार्थ्याने करावयाच्या अर्जाचा नमुना आयुक्त पशुसंवर्धन, पुणे यांनी
निश्चित करुन, तो सर्व संबंधित तालुक्याचे पशुधन विकास अधिकारी (विस्तार), पंचायत समिती यांच्याकडे उपलब्ध करुन देण्यात यावा.
पृष्ठ ५ पैकी २
# Page 3
शासन निर्णय क्रमांकः कुक्कुट-२०१९/प्र.क्र.९३/पदुम-४
६. पशुधन विकास अधिकारी (विस्तार), पंचायत समिती यांनी या योजनेंतर्गत लाभ देण्यासाठी विहीत मुदतीत अर्ज स्विकारुन असे सर्व अर्ज जिल्हा पशुसंवर्धन अधिकारी, जिल्हा परिषद यांचे शिफारशीसह जिल्हा पशुसवंर्धन उपायुक्त यांच्या अध्यक्षतेखाली गठीत करण्यात आलेल्या निवड समितीच्या मान्यतेसाठी जिल्हास्तरीय समिती यांचेकडे सादर करावेत.
योजना राबविण्याची कार्यपद्धती :
सदरची योजना राबविण्यासाठी संबंधित जिल्हयाचे जिल्हा पशुसंवर्धन उपआयुक्त यांच्या अध्यक्षतेखाली जिल्हास्तरीय सनियंत्रण समिती खालीलप्रमाणे गठीत करण्यात येत आहे.
१. जिल्हा पशुसंवर्धन उपआयुक्त : अध्यक्ष २. जिल्हा पशुसंवर्धन अधिकारी, जिल्हा परिषद : सदस्य ३. सहाय्यक आयुक्त,समाजकल्याण (राज्यस्तर) : सदस्य ४. सहाय्यक आयुक्त पशुसंवर्धन (मध्यवर्ती अंडी उबवणी केंद्र) अथवा, पशुधन विकास अधिकारी, सघन कुक्कुट विकास प्रकल्प उपलब्ध असल्यास यापैकी एक : सदस्य ५. पशुधन विकास अधिकारी (विस्तार), पंचायत समिती (जिल्हा पशुसंवर्धन उपआयुक्त यांनी नामनिर्देशित करावे) : सदस्य ६. सहाय्यक आयुक्त पशुसंवर्धन (जिल्हा पशुसंवर्धन उपआयुक्त कार्यालय) : सदस्य सचिव
जिल्हास्तरीय सनियंत्रण समितीची कार्ये : जिल्हयातील भटक्या जमाती (क) या प्रवर्गातील धनगर व तत्सम जमातीच्या लोकसंखेच्या प्रमाणात तालुकानिहाय लक्षांक निश्चित करुन, प्राप्त पात्र अर्जातून सोडत पध्दतीने लाभार्थी निवड प्रक्रिया पूर्ण करण्यात यावी.
१. योजनेअंतर्गत लाभार्थींची निवड प्रक्रिया पूर्ण झाल्यानंतर तालुकास्तरावर एकदिवसीय कुक्कुट प्रशिक्षण वर्गाचे आयोजन करण्यात यावे. प्रशिक्षण वर्गासाठी कुठल्याही स्वरुपाची आर्थिक तरतूद उपलब्ध करुन दिली जाणार नाही.
२. लाभार्थीच्या एकदिवसीय प्रशिक्षणासाठी तालुक्यातील पशुधन विकास अधिकारी यांच्या सेवा उपयोगात आणाव्यात.
३. लाभार्थ्याने प्रशिक्षण पूर्ण केल्यानंतर स्वखर्चाने पक्ष्यांसाठी निवारा उभारावयाचा आहे.
४. लाभार्थ्याने पक्ष्यासाठी निवारा, कुक्कुट खाद्य व प्रत्यक्ष पक्ष्यांची खरेदी केल्याची खातरजमा स्थानिक पशुवैद्यकीय संस्थाप्रमुख व पशुधन विकास अधिकारी (विस्तार) यांनी संयुक्तरित्या करून, तसा अहवाल जिल्हा पशुसंवर्धन उपआयुक्त यांच्याकडे सादर केल्यानंतरच जिल्हा पशुसंवर्धन उपआयुक्त देय अनुदान डीबीटीद्वारे (थेट लाभ हस्तांतरण पद्धतीने) लाभार्थ्याच्या बँक खात्यात वर्ग करतील.
५. एखाद्दया तालुक्यात लाभार्थींची संख्या किमान लाभार्थी संख्येपेक्षा कमी आढळून आल्यास, जिल्हास्तरीय सनियंत्रन समितीच्या मान्यतेने उर्वरित लक्षांक इतर तालुक्याकडे वर्ग करण्यात येऊ शकेल.
पृष्ठ ५ पैकी ३
# Page 4
शासन निर्णय क्रमांकः कुक्कुट-२०१९/प्र.क्र.९३/पदुम-४
६. एखाद्या जिल्ह्यात लाभार्थ्यांची संख्या किमान लाभार्थी संख्येपेक्षा कमी आढळून आल्यास, आयुक्त पशुसंवर्धन, पुणे यांच्या मान्यतेने उर्वरित लक्ष्यांक इतर जिल्ह्याकडे वर्ग करण्यात येऊ शकेल.
कार्यान्वयण यंत्रणा : सदर योजनेचे अंमलबजावणी अधिकारी तसेच, आहरण व संवितरण अधिकारी संबंधित जिल्ह्याचे जिल्हा पशुसंवर्धन उपआयुक्त हे राहतील. विभागीय स्तरावर संबंधित प्रादेशिक सहआयुक्त पशुसंवर्धन व राज्याकरिता आयुक्त पशुसंवर्धन, पुणे हे सनियंत्रण अधिकारी राहतील.
योजनेचे सनियंत्रण आणि मुल्यमापन :
ज्या पशुवैद्यकीय संस्थेच्या कार्यक्षेत्रात सदरची योजना राबविली जाईल, त्या संस्थेच्या प्रमुखाने सदर योजनेचा १०० टक्के पाठपुरावा करावा. तसेच, रोगप्रतिबंधक लसीकरण आणि इतर बाबींसाठी लाभार्थ्यांना मार्गदर्शन करावे. पशुधन विकास अधिकारी (विस्तार), पंचायत समिती यांनी किमान ५० टक्के गटांची पडताळणी करावी. जिल्हा पशुसंवर्धन अधिकारी, जिल्हा परिषद व जिल्हा पशुसंवर्धन उपआयुक्त यांनी प्रत्येकी किमान १० टक्के गटांची पडताळणी करावी.
प्रादेशिक सहआयुक्त पशुसंवर्धन (सर्व) यांनी त्यांच्या विभागातील योजनेच्या अंमलबजावणीचा मुल्यमापन अहवाल आयुक्त पशुसंवर्धन, पुणे यांना वित्तीय वर्ष संपल्यावर पुढील तीन महिन्याच्या आत सादर करावा. आयुक्त पशुसंवर्धन, पुणे यांनी राज्याचा एकत्रित मुल्यमापन अहवाल त्यांच्या स्वयंस्पष्ट अभिप्रायासह शासनास सादर करावा.
योजनेचा वित्तीय भार : आदिवासी विकास विभागामार्फत अनुसूचित जमातींसाठी सुरु असलेल्या योजनांच्या धर्तीवर भटक्या जमाती (क) या प्रवर्गातील धनगर व तत्सम जमातीच्या विकासासाठी विशेष कार्यक्रम राबविणे या अंतर्गत विमुक्त जाती, भटक्या जमाती व इतर मागासवर्ग व विशेष मागासवर्ग प्रवर्ग कल्याण विभागाने सन २०१९- २० मध्ये अर्थसंकल्पीत केलेल्या निधीमधून या योजनेसाठी रु. ३०६०.०० लक्ष निधी उपलब्ध होणार आहे.
योजनेसाठी नवीन लेखाशीर्ष : सदर योजनेच्या अंमलबजावणीसाठी आयुक्त पशुसंवर्धन, पुणे यांनी नवीन लेखाशिर्ष तात्काळ शासनास प्रस्तावित करावे. सदर प्रस्तावित लेखाशीर्षास, नियोजन, वित्त विभाग व मा. महालेखापाल, मुंबई यांची मान्यता प्रदान करुन घेवून तसे कळविण्यात येईल.
योजना अंमलबजावणी मार्गदर्शक सूचना :
भटक्या जमाती (क) या प्रवर्गातील धनगर व तत्सम लाभार्थींना लाभ देण्याकरीता ग्रामीण भागात परसातील कुक्कुटपालनाच्या माध्यमातून अंडी व मांस उत्पादनात वाढ घडवून आणणे, उच्चतम पोषणमुल्य असलेल्या अंड्यांचा मानवी आहारात जास्तीत जास्त समावेश करणे, कुक्कुट मांस उत्पादन वाढविणे व भटक्या जमाती (क) या प्रवर्गातील धनगर व तत्सम बेरोजगारांना आर्थिक विकासाची संधी उपलब्ध करुन देण्याच्या अनुषंगाने आवश्यक त्या सविस्तर मार्गदर्शक सूचना आयुक्त पशुसंवर्धन, महाराष्ट्र राज्य, पुणे यांनी त्यांच्या स्तरावरुन तात्काळ सर्व संबंधित क्षेत्रीय अधिकाऱ्यांना निर्गमित कराव्यात.
पृष्ठ ५ पैकी ४
# Page 5
शासन निर्णय क्रमांकः कुक्कुट-२०१९/प्र.क्र.९३/पदुम-४
सदरचा शासन निर्णय विमुक्त जाती, भटक्या जमाती व इतर मागासवर्ग व विशेष मागासवर्ग प्रवर्ग कल्याण विभाग, नियोजन विभाग व वित्त विभागाच्या सहमतीने तसेच, वित्त विभागाचे अनौपचारिक संदर्भ क्र.३८३ / २०१९ / व्यय-२, दि. १३.०९.२०१९ अन्वये निर्गमित करण्यात येत आहे.