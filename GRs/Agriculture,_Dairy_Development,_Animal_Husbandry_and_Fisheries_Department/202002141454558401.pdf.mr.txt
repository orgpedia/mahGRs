# Page 1
खरीप हंगाम - २०२० पूर्वी शेतकऱ्यांना आवश्यक बाबींच्या खरेदीसाठी / पायाभूत सुविधांच्या उभारणीसाठी अर्थसहाय्य करण्याच्या दृष्टीने कृषि विभागाच्या योजनांची अंमलबजावणी तातडीने सुरु करणेबाबत
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग,
शासन परिपत्रक क्र.संकीर्ण-२०२०/प्र.क्र.२२/२-अ,
मादाम कामा मार्ग, हुतात्मा राजगुरू चौक,
मंत्रालय, मुंबई-४०००३२,
दिनांक :- १४ फेब्रुवारी, २०२०
संदर्भ: कृषि व पदुम विभागाचा शासन निर्णय क्र.०४१८/प्र.क्र. ११५/१४ ओ, दिनांक २७/०४/२०१८
प्रस्तावना :
कृषि विभागामार्फत विविध केंद्र व राज्य पुरस्कृत योजनांची तसेच, जागतिक बँक सहाय्यित प्रकल्पांची अंमलबजावणी करण्यात येते. या योजना व व प्रकल्पांच्या माध्यमातून राज्यातील शेतकरी बांधवाना शेतीसाठी आवश्यक असलेल्या विविध बाबींच्या खरेदीसाठी तसेच, शेतावर विविध पायाभूत सुविधांच्या उभारणीसाठी अर्थसहाय्य करण्यात येते. या मध्ये प्रामुख्याने बियाणे, यंत्र व औजारे, ठिबक / तुषार संच इ.ची खरेदी तसेच, शेत तळे खोदकाम, शेत तळ्यास प्लास्टिक अस्तरीकरण, कांदाचाळ, शेड नेट / हरितगृह उभारणी, फळबाग लागवड नियोजन इ. बाबींचा समावेश आहे.
आगामी खरीप हंगाम लक्षात घेता, खरीप हंगामापूर्वी शेतकऱ्यांना आपल्या शेताकरिता आवश्यक असलेल्या बाबींच्या खरेदीसाठी / उभारणीसाठी कृषि विभागाच्या विविध योजनांचा लाभ मिळवून देण्याकामी शेतकऱ्यांचे अर्ज मागवून लाभार्थ्यांची निवड करून त्यांना मंजुरी देण्याची कार्यवाही तातडीने करण्याच्या दृष्टीने पुढीलप्रमाणे शासन परिपत्रक निर्गमित करण्यात येत आहे.
परिपत्रक :
१. कृषि विभागामार्फत राबविण्यात येणाऱ्या सर्व केंद्र व राज्य पुरस्कृत योजना तसेच, नानाजी देशमुख कृषि संजीवनी प्रकल्पासाठी सन २०१९-२० मध्ये जेवढी आर्थिक तरतूद उपलब्ध करुन दिली होती साधारणतः तेवढीच तरतूद सन २०२०-२१ करिता उपलब्ध होईल असे गृहीत धरून सर्व योजना / प्रकल्पांतर्गत लाभार्थ्यांची निवड करण्याकरिता तत्काळ जाहिरात प्रसिद्ध करण्यात याव्यात व इच्छुक शेतकऱ्यांकडून अर्ज मागवून लाभार्थी निवड प्रक्रिया तातडीने सुरु करावी.
२. कृषि आयुक्तालयाने जिल्हा / तालुका निहाय अस्थायी स्वरूपात आर्थिक लक्षांक निश्चित करून द्यावेत आणि सन २०२०-२१ साठी केंद्र / राज्य योजनांचे वार्षिक कृति आराखडे अंतिम झाल्यानंतर सुधारित जिल्हा / तालुका निहाय आर्थिक लक्षांक निश्चित करण्यात यावेत.
# Page 2
शासन परिपत्रक क्रमांकः संकीर्ण-२०२०/प्र.क्र.२२/२-अ,
३. सन २०१८-१९ मध्ये “उन्नत शेती - समृद्ध शेतकरी” अभियानांतर्गत संदर्भांकित शासन निर्णयाद्वारे विहित केलेल्या प्रक्रियेनुसार शेतकऱ्यांकडून प्राप्त होणाऱ्या अर्जातून सोडत पद्धतीने तालुका निहाय लाभार्थ्यांची तातडीने निवड करण्यात यावी. त्याचप्रमाणे, योजनेंतर्गत निधीचे संबंधित जिल्ह्यास / तालुक्यास वितरण होण्याची वाट न पाहता लाभार्थ्यांना तातडीने पूर्व संमती आदेश निर्गमित करावेत.
४. सन २०१९-२० मध्ये, निधी अभावी विविध योजनांतर्गत ज्या शेतकऱ्यांच्या अर्जांना मंजुरी देऊन लाभ देणे शक्य झाले नाही असे जुने अर्ज सन २०२०-२१ या वर्षात सोडत काढतेवेळी विचारात घ्यावेत, या शेतकऱ्यांना पुनःश्च अर्ज करण्याची आवश्यकता राहणार नाही. अशाप्रकारे, सन २०२०-२१ मध्ये प्राप्त होणारे नवीन अर्ज व सन २०१९-२० मधील शिल्लक जुने अर्ज एकत्र करुन त्यांची सोडत काढावी व लाभार्थ्यांची सन २०२०-२१ करिता निवड करण्यात यावी.
५. मागील काही वर्षात शेतकऱ्यांच्या अर्जांना पूर्व-संमती दिल्यानंतर शेतकऱ्यांच्या गळतीचे प्रमाण लक्षात घेता, प्रत्येक योजनेकरिता जिल्हा / तालुका निहाय प्राप्त होणाऱ्या एकूण आर्थिक लक्षांकाच्या दिड पट अर्जांना पूर्व-संमती देण्यात यावी.
६. फळबाग लागवडीच्या योजनेंतर्गत शेतकऱ्यांना खड्डे घेऊन फळबाग लागवडीचे नियोजन करण्याच्या दृष्टीने लाभार्थ्यांना दि. १५ एप्रिल, २०२० पूर्वी पूर्व-संमती आदेश निर्गमित करावेत.
७. सन २०१९-२० मध्ये कृषि विभागाच्या विविध योजनांच्या अंमलबजावणीसाठी सविस्तर मार्गदर्शक सूचना कृषि आयुक्तालयामार्फत निर्गमित केलेल्या आहेत. सबब, सन २०२०-२१ मध्ये पुनःश्च नव्याने मार्गदर्शक सूचना निर्गमित न करता, सन २०१९-२० मध्ये निर्गमित केलेल्या मार्गदर्शक सूचनांमध्ये जो बदल करावयचा असेल केवळ तेवढा बदल क्षेत्रीय कार्यालयांना कळविला जाईल याची सर्व कृषि संचालकांनी व आयुक्त (कृषि) यांनी दक्षता घ्यावी.
# Page 3