# Page 1
राज्यातील गोवंशीय पशुधनामध्ये उद्भवलेला विषाणूजन्य व सांसर्गिक लम्पी चर्म रोग नियंत्रणात आणण्यासाठी सन २०२२-२३ मध्ये जिल्हा नियोजन समितीकडील निधीमधून प्रति जिल्हा अतिरिक्त रू.१००.०० लक्ष निधी पुनर्विनियोजनाने आवश्यक उपकरणे / साहित्य खरेदीसाठी उपलब्ध करुन देण्याबाबत.
महाराष्ट्र शासन
कृषि, पशुसंवर्धन, दुग्धव्यवसाय विकास व मत्स्यव्यवसाय विभाग
शासन निर्णय क्रमांक : डीआयएस - २०२२/प्र.क्र.१३८/पदुम-४,
मादाम कामा रोड, हुतात्मा राजगुरु चौक,
मंत्रालय, विस्तार, मुंबई - ४०० ०३२.
दिनांक :- ०९ डिसेंबर, २०२२.
वाचा : १. प्राण्यांमधील संक्रामक व सांसर्गिक रोगास प्रतिबंध व नियंत्रण अधिनियम, २००९ २. शासन परिपत्रक, कृषि, पशुसंवर्धन, दुग्धव्यवसाय विकास व मत्स्यव्यवसाय विभाग क्र.
डीआयएस - २०२२/ प्र.क्र. १३२/ पदुम -४, दि. १.०९.२०२२.
३. कृषि, पशुसंवर्धन, दुग्धव्यवसाय विकास व मत्स्यव्यवसाय विभागाची अधिसूचना दि.८.०९.२०२२.
४. कृषि, पशुसंवर्धन, दुग्धव्यवसाय विकास व मत्स्यव्यवसाय विभागाचा शासन निर्णय क्र. डिआयएस २०२२/ प्र. क्र. १३८/ पदुम-४, दि. १६.०९.२०२२.
५. कृषि, पशुसंवर्धन, दुग्धव्यवसाय विकास व मत्स्यव्यवसाय विभागाचा शासन निर्णय क्र. डिआयएस २०२२/प्र. क्र. १३८/ पदुम-४, दि. १०.१०.२०२२.
प्रस्तावना : दि. १२.०९.२०२२ आणि दि.२७.०९.२०२२ रोजी झालेल्या मंत्रिमंडळाच्या बैठकीमध्ये राज्यातील गोवंशीय पशुधनामध्ये उद्भवलेला विषाणूजन्य व सांसर्गिक लम्पी चर्मरोग नियंत्रणात आणण्यासाठी करण्यात येत असलेल्या विविध उपाययोजनांबाबत मंत्रिमंडळास माहिती देण्यात आली. राज्यातील पशुधनामध्ये उद्भवलेला लम्पी चर्मरोगाचा प्रादुर्भाव नियंत्रणात आणणेस्तव तातडीच्या उपाययोजना करण्यासाठी मंत्रिमंडळाने सर्व जिल्हयांचे जिल्हाधिकारी यांना सन २०२२-२३ मध्ये जिल्हा नियोजन समितीकडील निधीमधून प्रति जिल्हा रु.१००.०० लक्ष व तद्नंतर अतिरिक्त रु. १००.०० लक्ष असा एकूण रु.२००.०० लक्ष निधी तातडीने उपलब्ध करुन देण्याचे निर्देश दिले होते त्या अनुषंगाने नियोजन व वित्त विभागाच्या सहमतीने या विभागाचा शासन निर्णय दि.१६.०९.२०२२ आणि दि. १२.१०.२०२२ निर्गमित करण्यात आलेला आहे. दि. ११.११.२०२२ रोजी लम्पी चर्मरोगाचा आढावा घेण्यासाठी व्हिसीव्दारे आयोजित बैठकीमध्ये मा. मंत्री (पशुसंवर्धन) यांनी यापूर्वी उपलब्ध करुन दिलेला प्रति जिल्हा रु.२००.०० लक्ष निधी व्यतिरिक्त प्रति जिल्हा रु. १००.०० लक्ष निधी उपलब्ध करुन देण्याचे निर्देश दिलेले आहेत. त्यानुषंगाने शासन निर्णय निर्गमित करण्याची बाब शासनाच्या विचाराधीन होती.
शासन निर्णय : २. वरील वस्तुस्थिती विचारात घेता, खालीलप्रमाणे शासन निर्णय निर्गमित करण्यात येत आहे: २.१ राज्यात गोवंशीय पशुधनामध्ये उद्भवलेल्या विषाणूजन्य व सांसर्गिक लम्पी चर्मरोगावर तात्काळ नियंत्रण आणण्यासाठी जिल्हा नियोजन समितीकडील सन २०२२-२३ मधील उपलब्ध निधीमधून पुनर्विनियोजनाव्दारे यापूर्वी मंजूर केलेल्या प्रति जिल्हा रु. २००.०० लक्ष निधी व्यतिरिक्त प्रति जिल्हा अतिरिक्त रु.१००.०० लक्ष निधी संबंधित जिल्हाधिकारी यांनी संबंधित जिल्हा पशुसंवर्धन उपायुक्त यांना तातडीने उपलब्ध करुन देण्यात यावा.
# Page 2
शासन निर्णय क्रमांकः डीआयएस - २०२२/प्र.क्र.१३८/पदुम-४
२.२ सदरचा अतिरिक्त रु.१००.०० लक्ष निधी संबंधित जिल्हयातील सर्व राज्यस्तरीय व स्थानिकस्तरीय पशुवैद्यकीय संस्थांमध्ये पशुरुग्णांना पशुवैद्यकीय सेवा देण्यासाठी आवश्यक उपरकरणे / साहित्य खरेदी करण्यासाठी खर्ची करण्यात यावा. तसेच, जी उपकरणे / साहित्य वापरण्यायोग्य नसतील ती निर्लेखित करावी आणि त्यांच्या ऐवजी सुध्दा नवीन उपकरणे / साहित्य या निधिमधून खरेदी करण्यात यावे. सदरचा रू.१००.०० लक्ष निधी केवळ उपकरणे / साहित्य खरेदी करीता उपयोगात आणावा.
२.३ संबंधित जिल्हा पशुसंवर्धन उपायुक्त यांनी जिल्ह्यातील सर्व राज्यस्तरीय व स्थानिकस्तरीय पशुवैद्यकीय संस्थांचा उपकरणे/ साहित्य खरेदीचा एकत्रित आराखडा तयार करून त्यास जिल्हाधिकारी यांची मान्यता प्रदान करून घ्यावी.
३. सदरचा शासन निर्णय नियोजन विभागाच्या अनौपचारिक संदर्भ क्र.६३/१४८१, दि.२८.११.२०२२ तसेच, वित्त विभागाच्या अनौपचारिक संदर्भ क्र.४३२/२०२२/व्यय-८ दि.०२.१२.२०२२ अन्वये व त्यांच्या सहमतीने निर्गमित करण्यात येत आहे.