# Page 1
बृहन्महाराष्ट्र मंडळामार्फत साहित्य संमेलन आयोजित करण्यासाठी रु. २५ लक्ष इतके अनुदान देण्याबाबत प्रशासकीय मान्यता.
महाराष्ट्र शासन
मराठी भाषा विभाग
शासन निर्णय क्रमांक: संकिर्ण-२०२२/प्र.क्र.१०२/भाषा-३
नवीन प्रशासन भवन, ८ वा मजला,
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२.
दि. २३ फेब्रुवारी, २०२३
प्रस्तावना :
मराठी भाषेचा प्रचार व प्रसार हे मराठी भाषा विभागाचे मुख्य धोरण आहे. सदर धोरणाशी सुसंगत पारंपारिक पद्धतीने प्रचार / प्रसार करण्याबरोबर त्याला आधुनिक तंत्रज्ञानाची जोड देऊन विविध माध्यमांचा वापर करुन मराठी प्रचार प्रसारविषयक कार्यक्रम महाराष्ट्र राज्या बाहेर आयोजित करण्याची बाब शासनाच्या विचाराधीन होती.
शासन निर्णय :
अन्य राज्यात असलेल्या मराठी भाषकासांठी विविध भाषिक उपक्रम करण्याची तरतूद राज्य मराठी विकास संस्थेच्या घटनेत आहे. सदर तरतूदीच्या अनुषंगाने बृहन्महाराष्ट्र मंडळामार्फत साहित्य संमेलन आयोजित करण्यासाठी खालील अटीच्या अधीन राहून रु. २५ लक्ष इतका निधी मंजूर करण्यास मान्यता देण्यात येत आहे.
१) मराठी भाषा व साहित्य यांचा प्रचार-प्रसार व संवर्धन यासाठी सतत कार्यरत राहून बहुमूल्य योगदान देणाऱ्या स्थानिक पातळीवरील मराठी भाषा संवर्धक, अभ्यासक, संशोधक, लेखक, साहित्यिक यांचा सत्कार करुन गौरव करण्यात यावा.
२) मराठीच्या प्रचार व प्रसाराकरिता विविध स्पर्धा योजणे, प्रसारमाध्यमांतून प्रचार करणे, पुस्तके व कोश यांबाबत चर्चा, परिसंवाद, व्याख्याने इत्यादी उपक्रम योजावेत.
३) परिचय केंद्रानी मराठी भाषेचा प्रचार, प्रसार या उद्दिष्टांसह रोजगाराभिमुख उपक्रमातून जास्तीत जास्त तरूण पिढीला आकर्षित करण्यासाठी कार्यक्रमाचे आयोजन करावे.
४) मराठीच्या प्रचार/प्रसारासाठी अभिनव कल्पना सादर करून त्याप्रमाणे ऑनलाईन/प्रत्यक्ष कार्यक्रमांचे आयोजन करण्यात यावे.
५) मराठी भाषेचा वापर याबाबत व्याख्याने, चर्चासत्रे, परिसंवाद, कार्यशाळा, सादरीकरणे यांचे आयोजन करावे.
# Page 2
शासन निर्णय क्रमांकः संकिर्ण-२०२२/प्र.क्र.१०२/भाषा-३
६) मराठी भाषा विभागाची विविध संकेतस्थळे, क्षेत्रीय कार्यालयांची संकेतस्थळे, भाषा संचालनालयाने व महाराष्ट्र राज्य मराठी विश्वकोश निर्मिती मंडळाने तयार केलेल्या भ्रमणध्वनी उपयोजकाबद्दल (मोबाईल अॅप) याबाबतची माहिती सर्व / सामान्यांना व्हावी या दृष्टीने सर्व क्षेत्रीय विविध माध्यमातून याबाबतची माहिती प्रसारीत करावी.
७) महाराष्ट्र शासनाकडून उपलब्ध करून देण्यात येत असलेल्या अर्थसहाय्याचा विनियोग केवळ मराठी भाषा आणि साहित्य विषयक आयोजित करण्यात येणाऱ्या विविध उपक्रमांसाठीच करण्यात यावा.
८) दरवर्षी साहित्य संमेलन आयोजित करण्याचे ठिकाण मा. मंत्री (मराठी भाषा) निश्चित करतील.
९) अर्थसहाय्य मंजूर करण्यात आलेल्या संस्थेकडून त्यांनी केलेल्या खर्चाबाबतचे उपयोगिता प्रमाणपत्र तसेच त्यांनी केलेल्या खर्चाचा सविस्तर हिशोब घेण्याची जबाबदारी संचालक, राज्य मराठी विकास संस्था यांचे राहील.
२. संचालक, राज्य मराठी विकास संस्था यांनी वरील अटी व शर्तीनुसार कार्यवाही करावी. अन्य राज्यात असलेल्या मराठी भाषकांसाठी विविध भाषिक उपक्रम करण्याची तरतूद राज्य मराठी विकास संस्थेच्या घटनेतील तरतूद क्र. १३ मध्ये आहे. त्यामुळे सदर उपक्रमावरील होणारा खर्च राज्य मराठी विकास संस्थेकडील “मागणी क्रमांक झेडएफ-२, २२०५ कला व संस्कृती, (००) १०२ कला व संस्कृती प्रचालन, ०२ कार्यक्रम, (०२) (०१) राज्य मराठी विकास संस्था (कार्यक्रम), ३१ सहायक अनुदाने (वेतनेत्तर) (२२०२ ३२०५) या लेखाशीर्षाखाली उपलब्ध करून देण्यात आलेल्या मंजूर अनुदानातून भागविण्यात यावा.
# Page 3