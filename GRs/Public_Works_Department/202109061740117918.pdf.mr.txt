# Page 1
रायगड जिल्ह्यातील रेवस ते सिंधुदुर्ग जिल्ह्यातील रेड्डी रस्ता सागरी महामार्गाबाबत.
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-२०२१ / प्र.क्र. २४७/ रस्ते-८.
मंत्रालय विस्तार, मुंबई - ४०० ०३२.
दिनांक:- ०६.०९.२०२१
प्रस्तावना : महाराष्ट्र राज्यास ७२० कि.मी. लांबीचा समुद्र किनारा महाराष्ट्राच्या पश्चिमेस लाभला आहे.
सह्याद्री ते अरबी समुद्र या मधील प्रदेशाला कोकण म्हणून संबोधण्यात येते. पालघर, ठाणे, मुंबई, रायगड, रत्नागिरी व सिधूदुर्ग या जिल्ह्यांचा कोकण विभागामध्ये समावेश होतो.
सदरील कोकणाची पूर्व पश्चिम रुंदी साधरणतः ४५ ते ७५ कि.मी. च्या दरम्यान आहे.
सदरील भूभाग हा नैसर्गिक दृष्ट्या अंत्यत समृद्ध असुन विविध प्राचिन मंदीरे व प्रेक्षणीय स्थळे या परिसरातच आहेत. साधारणत: या परिसरात सरासरी ३००० ते ४००० मी.मी. वार्षिक पर्जन्यमान आहे. सदरील परिसरात सह्याद्रीच्या माथ्यावर दुध, वैतरणा, उल्हास, आंबा, कुंडलीका, वशिष्टी, सावित्री, शास्त्री व टेरेकोल सारख्या मोठ्या नद्या उगम पावून अरबी समुद्रास मिळतात. त्यामुळे सपूर्ण परिसर हा हिरव्या वनराईने नटलेला आहे.
सदर महामार्गाची आखणी कोकणपट्टीच्या किनाऱ्याजवळून असल्याने या महामार्गामुळे समुद्रकिनाऱ्यालगतच्या पर्यटन विकासास चालना मिळेल. तसेच या महामार्गामुळे कोकणातील कृषी, मत्स्य, फळ बागायती व्यवसाय या सारख्या उद्योगासही चालना मिळेल व कोकणातील हापूस आंबा, काजू, सुपारी, नारळ इत्यांदीसाठी थेट आंतरराष्ट्रीय बाजारपेठ उपलब्ध होईल. त्यामुळे उद्योगवाढीस चालना मिळून स्थानिकांना रोजगाराच्या संधी उपलब्ध होतील. तसेच सदर महामार्गाच्या बाजूस कृषी व मत्स्य व्यवसायास पुरक व पर्यटनासाठी उपयुक्त नागरी सोयी सुविधा ही विकसीत होवून कोकणाचा सर्वांगीण विकास होईल. दळणवळण सुलभ होवून परिसराचा नियोजनपूर्वक वेगाने विकास होईल. गोवा प्रवास गतीमान झाल्याने देशातील दक्षिण प्रांतातील राज्यासाठी मुंबईहून जवळचा निसर्गरम्य परिसरातुन जाणारा मार्ग तयार होईल. याअनुषंगाने आता मंत्रिमंडळ पायाभूत सुविधा समितीच्या दिनांक २५.०८.२०२१ रोजी झालेल्या बैठकीत शासनाने खालीलप्रमाणे निर्णय घेतला आहे.
शासन निर्णय : १) रेवस ते रेड्डी सागरी महामार्ग असा रायगड, रत्नागिरी व सिंधुदुर्ग जिल्ह्यास जोडणारा रेवस रेड्डी सागरी महामार्ग सुसाध्यतेनुसार Four Lane/Two Lane with paved shoulder with rigid pavement ने सुधारणा करणे करिता सदर प्रकल्प महाराष्ट्र राज्य रस्ते विकास महामंडळास “अंशदान ठेव” तत्वावर हाती घेण्यासाठी मान्यता देण्यात येत आहे.
२) सदर प्रकल्पाच्या ढोबळ मानाने निश्चित केलेल्या आखणीस बाह्यवळण रस्त्याच्या बांधकामासह प्रकल्पातील नमुद केलेल्या कामाच्या व्याप्तीस व ढोबळमानाने येणाऱ्या खर्चास मान्यता देण्यात येत आहे.
३) म.रा.र.वि. महामंडळाने सदर प्रकल्पाची आखणी अंतीम करताना सदरील प्रकल्पातील अस्तित्वातील अरुंद व कमकुवत पुलाची पुर्नेबांधणी, आवश्यक तेथे नवीन खाडीपूल व बाह्यवळण रस्त्याची बांधकामे इ. सह सविस्तर प्रकल्प अहवाल अद्यावत/सुधारित करावा.
# Page 2
शासन निर्णय क्रमांकः खाक्षेस-२०२१/प्र.क्र. २४७ / रस्ते-८.
४) सदर प्रकल्प एका टप्प्यात की टप्प्या टप्प्या मध्ये घ्यावा हे सुसाध्यतेसह ठरवावे आणि अंदाजपत्रकीय तरतुदीसाठी निविदा बोलाविण्यापूर्वी शासनाची अंतिम मान्यता घेण्यासाठी शासनास प्रस्ताव सादर करावा.
५) सदरील महामार्गासाठी व वळण रस्त्यासाठी आवश्यक असणारी जमीन महाराष्ट्र महामार्ग कायद्यानुसार संपादित करण्यास मान्यता देण्यात येत आहे.
६) या प्रकल्पासाठी केंद्र शासन, ADB अथवा इतर ज्या शक्य आहे त्या मार्गाने वेळेवर निधी उभारण्याची कार्यवाही सार्वजनिक बांधकाम विभागाने करावी.