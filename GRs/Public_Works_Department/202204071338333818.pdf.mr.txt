# Page 1
पुणे शहर व परिसरात बांधावयाच्या उड्डाणपूलांतर्गत सुरु न झालेल्या नऊ पथकर स्थानकापोटी द्यावयाच्या नुकसान भरपाईबाबत.
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-२००४/प्र.क्र.२६/रस्ते-८.
मंत्रालय विस्तार, मुंबई-४०० ०३२.
दिनांक :- ०७ एप्रिल, २०२२
वाचा : नियोजन विभाग, शासन निर्णय क्रमांक- पासुस-२०००/प्र.क्र.२३/का.१४७४(३), दि.२३.०२.२००१.
प्रस्तावना : नियोजन विभागाचा शासन निर्णय क्रमांक पासुस-२०००/प्र.क्र.२३/का.१४७४(३), दि.२३.०२.२००१, अन्वये पुणे शहर व परिसरात बांधावयाच्या उड्डाणपुलाबाबत पुणे शहरातील रस्त्यावर वाहतूकीच्या सोयीमध्ये सुधारणा करण्यासाठी पुणे महानगरपालिका आणि पिंपरी चिंचवड महानगरपालिका यांनी तयार केलेल्या अंदाजे रुपये २६० कोटीच्या रस्ते व पुलांची कामे कर्ज व इतर मार्गाने आवश्यक निधी उभारुन “बांधा, वापरा व हस्तांतरीत करा” या तत्वावर कार्यान्वित करण्यासाठी महाराष्ट्र राज्य रस्ते विकास महामंडळास “उद्योजक” म्हणून घोषित केले आहे.
शासनाकडून प्राप्त झालेल्या हमीच्या आधारे महामंडळामार्फत वित्तीय संस्थाकडून प्रकल्प राबविण्यासाठी कर्ज उभे करण्यास तसेच या कर्जाची परतफेड करण्यास मान्यता देण्यात आली होती व पथकराची सुरुवात ही प्रकल्पाच्या एकूण अंदाजित खर्चापैकी २५% एवढा खर्च झाल्यानंतर प्रस्तावित ९ ठिकाणी करावयाची होती. सदर प्रकल्पाअंतर्गत असलेले पथकर नाके सुरु न झाल्यामुळे महामंडळाने खुल्या बाजारातून कर्ज व कर्जरोखे उभारुन प्रस्तावातील आवश्यक कामे पूर्ण केलेली आहेत. महामंडळाने कर्ज उभारुन केलेल्या कामापोटी १४% व्याजदरानुसार परिगणित केलेली रक्कम महामंडळास परत करण्याची बाब शासनाच्या विचाराधीन होती.
शासन निर्णय : १. पुणे शहर एकात्मिक रस्ते विकास योजना रु.१६५.५३ कोटीच्या सुधारीत अंदाजीत किंमतीस तसेच त्यात समाविष्ट कामाच्या सुधारीत वावास मान्यता देण्यात येत आहे.
२. महामंडळाने केलेल्या कामापोटी १४% दरानुसार दि.३१.१०.२०१६ अखेरपर्यंत येणारी रक्कम रु.७४१.६६ कोटी, अनुदानाच्या उपलब्धतेनुसार महामंडळास अर्थसंकल्पिय तरतुदीमधून उपलब्ध करुन देण्यात यावी. तसेच सदर रक्कम मिळण्यास विलंब झाल्यास रोकड प्रवाहाप्रमाणे सदर रकमेत होणाऱ्या बदलाप्रमाणे महामंडळास उपलब्ध करण्यास मान्यता देण्यात आली आहे.
३. सदर शासन निर्णय, दि. ०३ सप्टेंबर, २०१९ रोजी झालेल्या बैठकीत मंत्रीमंडळ पायाभूत सुविधा समितीने घेतलेल्या निर्णयास अनुसरुन निर्गमित करण्यात येत आहे.
# Page 2