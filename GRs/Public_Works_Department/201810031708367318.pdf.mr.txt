# Page 1
नागपूर-औरंगाबाद-सिन्नर-घोटी-मुंबई मार्गावरील टोल बंद केल्यामुळे मिळणा-या नुकसान भरपाईबाबत.
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-१९९९/ प्र.क्र. १२७/ रस्ते-८.
मंत्रालय विस्तार, मुंबई-४०० ०३२.
दिनांक:- ०३ ऑक्टोबर, २०१८.
वाचा १) शासन निर्णय, क्र. खाक्षेस - १०९९/प्र.क्र. २२७/रस्ते-८, दि.१५.०६.२००२
प्रस्तावना :
सार्वजनिक बांधकाम विभागाच्या दि. १५.०६.२००२ रोजीच्या शासन निर्णयानुसार नागपूर औरंगाबाद-सिन्नर-घोटी-मुंबई या रस्त्याची बांधणी व सुधारणा करण्यासाठी महाराष्ट्र राज्य रस्ते विकास महामंडळास उद्योजक म्हणून घोषित करण्यात आले व प्रकल्पाचा खर्च वसूल करण्याकरीता १३ पथकर स्थानकांवर प्रस्तावित पथकर दरानुसार पथकर गोळा करण्यास परवानगी देण्यात आली. सदर प्रकल्पाची अंदाजीत किंमत रु.७०० कोटी इतकी होती. यापैकी रु.१५९.०० कोटी (रु.१५० कोटी अनुदान व ९ कोटी भूसंपादन किंमत) शासनाकडून प्राप्त होणे अपेक्षित होते, मात्र सदर रक्कम वेळेवर प्राप्त झाली नाही, तसेच प्रकल्पाच्या भुसंपादनामध्ये अडथळे निर्माण झाल्याने प्रकल्प किंमतीमध्ये वाढ झाली. सदर १३ पथकर स्थानकांऐवजी प्रत्यक्षात फक्त ८ ठिकाणीच पथकर वसूली सुरु झाल्याने पथकर वसूलीतही घट झाली व तद्नंतर दि.३०.०६.२०१४ रोजीच्या शासनाच्या घोषणेनुसार प्रकल्पावरील पथकर वसूली बंद करण्यात आली. या सर्व बाबींमुळे प्रकल्पाच्या किंमतीत वाढ झाली असून महाराष्ट्र राज्य रस्ते विकास महामंडळाच्या दि.३१.०३.२०१६ रोजीच्या पत्रात नमूद केल्यानुसार प्रकल्पाची पुनर्सुधारीत रक्कम रु.८०७.०० कोटी इतकी करण्यात येत आहे. तसेच महामंडळाने सदर प्रकल्पाकरीता घेतलेल्या कर्जापोटी द्याव्या लागणाऱ्या सरासरी व्याजदर १४% प्रमाणे दि.३१.०३.२०१६ पर्यंतची रक्कम रु.२६२१.८० कोटी इतकी येत आहे. यास्तव सदर प्रकल्पाची खरेदी करुन एकरकमी रक्कम अदा करण्याची विनंती महामंडळाने केली होती. महामंडळाने केलेल्या विनंतीनुसार प्रकल्पाची पुनर्सुधारीत रक्कम व याकरीताचे व्याज महामंडळास मंजुर करण्याची बाब शासनाच्या विचाराधीन होती. याअनुषंगाने मंत्रिमंडळ पायाभूत सुविधा समितीच्या दिनांक २३.०८.२०१८ रोजी झालेल्या बैठकीत सदर बाबीस मान्यता देण्यात आलेली आहे. यानुसार आता शासनाने खालीलप्रमाणे निर्णय घेतला आहे.
शासन निर्णय : नागपूर - औरंगाबाद - सिन्नर-घोटी - मुंबई या रस्त्याची बांधणी व सुधारणा करताना आलेल्या अडचणींमुळे तसेच पथकर वसूली सुरु केल्यावर दि.३०.०६.२०१४ रोजी पथकर वसूली बंद झाल्यामुळे, प्रकल्पाची सुधारीत किंमत रु.८०७ कोटी इतकी येत आहे. या अनुषंगाने सदर प्रकल्पास शासनाची खालीलप्रमाणे मान्यता प्रदान करण्यात येत आहे :
१. महाराष्ट्र राज्य रस्ते विकास महामंडळाच्या दि. ३१ मार्च,२०१६ च्या पत्रान्वये प्रस्तावित केल्याप्रमाणे प्रकल्पाची पुनर्सुधारित किंमत रु.८०७ कोटी मंजूर करण्यात येत आहे.
# Page 2
शासन निर्णय क्रमांकः खाक्षेस-१९९९/प्र.क्र. १२७/रस्ते-८
पथकर बंद केल्यामुळे महाराष्ट्र राज्य रस्ते विकास महामंडळास नुकसान भरपाईपोटी महाराष्ट्र राज्य रस्ते विकास महामंडळाने बाजारातून उभारलेल्या कर्जापोटी द्यावी लागणारी १४% व्याजदराने येणारी दि.३१.०३.२०१६ पर्यंतची रु.२६२१.८० कोटी रक्कम महाराष्ट्र राज्य रस्ते विकास महामंडळास देण्यास मान्यता देण्यात येत आहे. सदर थकीत रकमेवर रोकड प्रवाहानुसार रक्कम परिगणित करुन येणारी एकूण देय रक्कम वित्त विभागाकडून अंतिमत: प्रमाणित करुन महाराष्ट्र राज्य रस्ते विकास महामंडळास अदा करण्यास मान्यता देण्यात येत आहे.
सदर शासन निर्णय, नियोजन विभागाचा अनौपचारिक संदर्भ क्र. १०९/१४६१, दि. ०६.०३.२०१७ तसेच वित्त विभागाचा अनौपचारिक संदर्भ क्र. ६३/व्यय-११, दि. ०८.०३.२०१७ अन्वये दिलेल्या सहमतीस अनुसरुन निर्गमित करण्यात येत आहे.