# Page 1
कार्यकारी अभियंता (स्थापत्य) यांच्या बदल्या/ पदस्थापना
महाराष्ट्र शासन
सार्वजनिक बांधकाम विभाग
शासन आदेश क्रमांकः टीएफएस-११२१/प्र.क्र.२७/सेवा-१
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२
तारीख: १ सप्टेंबर, २०२१
संदर्भ : सा. बां. विभाग शासन आदेश क्र. टीएफएस-११२१/प्र.क्र.२७/सेवा-१, दि. २२.२.२०२१
शासन आदेश : सार्वजनिक बांधकाम विभागाच्या संदर्भीय शासन आदेशान्वये श्री. गौ. प्र. स्वामी कार्यकारी अभियंता, राष्ट्रीय महामार्ग विभाग, लातूर यांची प्रशासकीय कारणास्तव बदलीने पदस्थापना कार्यकारी अभियंता, जिल्हा परिषद (सा.बां.) विभाग, हिंगोली या रिक्त पदावर करण्यात आली होती. तथापि, श्री . स्वामी यांनी संदर्भीय शासन आदेशाविरुध्द मा. महाराष्ट्र प्रशासकीय न्यायाधिकरण, खंडपीठ औरंगाबाद येथे मूळ अर्ज क्र. १२३/२०२१ दाखल केला होता. सदर न्यायालयीन प्रकरणी मा. न्यायाधिकरणाने दि. ६.८.२०२१ च्या निर्णयान्वये शासनाचे संदर्भीय आदेश रद्द केले असल्याने
श्री. स्वामी यांना पुर्वीच्याच राष्ट्रीय महामार्ग विभाग, लातूर या पदावर पदस्थापना देणे आवश्यक आहे.
२. महाराष्ट्र शासकीय कर्मचाऱ्यांच्या बदल्यांचे विनियमन व शासकीय कर्तव्ये पार पाडताना होणाऱ्या विलंबास प्रतिबंध अधिनियम, २००५ च्या कलम ४ (४) व ४ (५) मधील तरतुदीनुसार तसेच मा. प्रशासकीय न्यायाधिकरण, खंडपीठ औरंगाबाद यांनी मूळ अर्ज क्र. १२३/२०२१ प्रकरणी दि. ६.८.२०२१ रोजी दिलेल्या निर्णयानुसार सार्वजनिक बांधकाम विभागातील श्री. गौ. प्र. स्वामी, कार्यकारी अभियंता, जिल्हा परिषद (सा. बां.) विभाग, हिंगोली यांचे संदर्भीय बदली आदेश रद्द करुन त्यांची पदस्थापना कार्यकारी अभियंता, राष्ट्रीय महामार्ग विभाग, लातूर या रिक्त पदावर करण्यात येत आहे.
३. कार्यकारी अभियंता, जिल्हा परिषद (सा.बां.) विभाग, हिंगोली या पदावर अन्य अधिकाऱ्याची पदस्थापना स्वतंत्रपणे करण्यात येईल.
४. या आदेशानुसार श्री. स्वामी यांनी त्यांच्या नवीन पदाचा पदभार स्वीकारावा व आपला पदग्रहण अहवाल शासनास विनाविलंब सादर करावा. श्री. स्वामी यांनी म. ना. से. (पदग्रहण अवधी, स्वीयेतर सेवा आणि निलंबन, बडतर्फी व सेवेतून काढून टाकणे यांच्या काळातील प्रदाने) नियम, १९८१ मधील नियमानुसार दिलेल्या पदग्रहण अवधीतच, पदस्थापनेच्या पदावर रुजू होणे आवश्यक राहिल. अन्यथा त्यांचा अनुपस्थितीचा कालावधी हा अकार्यदिन (dies non) म्हणून गणला जाईल. तसेच, त्यांचे लक्ष महाराष्ट्र नागरी सेवा (वर्तणूक) नियम, १९७९ मधील नियम-२३ कडे वेधण्यात येत आहे. सदर नियमातील तरतूदी लक्षात घेता, त्यांनी पदस्थापनेत बदल करण्यासाठी कुठल्याही स्वरुपाची आवेदने सादर केल्यास ते शिस्तभंगाच्या कारवाईस पात्र ठरतील.
# Page 2
शासन आदेश क्रमांकः टीएफएस-११२१/प्र.क्र.२७/सेवा-१
५. संबंधित नियंत्रक अधिकाऱ्यांना कळविण्यात येते की, त्यांनी पदमुक्त व पदमोचक अधिकाऱ्यांनी अनुक्रमे कार्यभार सोडल्याचा तसेच कार्यभार स्वीकारल्याचा दिनांक त्वरित शासनास doser1.pwd@maharashtra.gov.in या ई-मेल पत्त्यावर कळवावा. विहीत कालावधीत अधिकारी रुजू न झाल्यास, त्याबाबत शासनास त्वरित अवगत करण्यात यावे, जेणेकरुन संबंधितांविरुद्ध शिस्तभंगविषयक कारवाई त्वरित करणे शक्य होईल. म.ना.से. (रजा) नियम, १९८१ मधील नियम ३०(सी) नुसार बदली झालेल्या अधिकाऱ्याचा रजा अर्ज स्वीकारु नये / मंजूर करु नये.
६. श्री. स्वामी यांची बदली प्रशासकीय कारणास्तव करण्यात येत असल्याने त्यांना नियमानुसार अनुज्ञेय असणारा पदग्रहण अवधी, प्रवास भत्ता व दैनिक भत्ता देय राहील.
७. श्री. स्वामी यांनी नवीन पदस्थापनेच्या पदाचा कार्यभार स्वीकारल्याचा दिनांक शासनास तसेच संचालक, माहिती तंत्रज्ञान समन्वय केंद्र, हॉटेल सागर प्लाझा समोर, कँप, पुणे यांना कळवावा.