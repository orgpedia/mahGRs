# Page 1
विद्यापीठ क्षेत्र, सांताक्रुझ, मुंबई येथील भुखंड क्र.सी.टी.एस.४०९४/१ येथे राज्य मध्यवर्ती ग्रंथालय इमारतीचे खाजगीकरणाच्या माध्यमातून बांधकाम करणे.
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-२००८/प्र.क्र.२१/रस्ते-८.
मंत्रालय विस्तार, मुंबई - ४०० ०३२.
दिनांक :- १९ सप्टेंबर, २०१९.
प्रस्तावना :
दि.०१ नोव्हेंबर, २००७ रोजी मा.मंत्री, उच्च व तंत्र शिक्षण विभाग यांचेकडे पार पडलेल्या बैठकीत सविस्तर चर्चाअंती कलीना येथील ग्रंथालय इमारतीचे बांधकाम खाजगीकरणांच्या माध्यमातून पूर्ण करणेबाबत निर्णय झाला. त्याअनुषंगाने सार्वजनिक बांधकाम विभागाने खाजगीकरणाच्या माध्यमातून कलीना येथे रु.८८.९० कोटी अंदाजित खर्चाची ग्रंथालय इमारत बांधून देण्याबाबत आणि त्या बांधकामाच्या खर्चापोटी उद्योजकास ७००० चौ.मी. जागा ९९ वर्षाच्या दीर्घमुदतीच्या भाडेपट्यावर देणे असा प्रस्ताव प्रशासकीय मान्यतेसाठी शासनास सादर केला होता. या प्रस्तावानुसार जो उद्योजक कलीना येथील ७००० चौ. मी. जागेच्या मोबदल्यात कलीना येथील ग्रंथालय इमारत बांधून देऊन त्यावर जास्तीत जास्त अधिमूल्य रक्कम शासनास देईल त्या उद्योजकास प्रकल्प राबविण्यासाठी देण्याची तरतूद प्रस्तावात होती. सदरचा प्रस्ताव वित्त, नियोजन, महसूल विभागांचे अभिप्राय घेऊन आणि त्यावर सार्वजनिक बांधकाम विभागाचे स्पष्टीकरण यासह पायाभूत सुविधा समितीसमोर विचारार्थ ठेवण्यात आला. दि.१९.०२.२०१० च्या पायाभूत सुविधा समितीच्या बैठकीत सदर प्रकल्प हाती घेण्यास मान्यता प्रदान करण्यात आली.
सद्य:स्थितीत कलिना येथील शासकीय मध्यवर्ती ग्रंथालय इमारतीचे रु.८८.९० कोटी इतक्या अंदाजित खर्चाचे खाजगीकरणांतर्गत बांधकाम करणे या प्रकल्पाकरीता “इंडीया बुल्स रियल इस्टेट लि.” या विकासकास देण्यात आलेल्या शासकीय भूखंडाचे हस्तांतरण रद्द करणे, विकासकास दावा केलेली नुकसान भरपाई अदा करणे, इ. मुद्यांच्या अनुषंगाने कार्यवाही करण्याबाबतचा प्रस्ताव शासनाच्या विचाराधीन होता. त्याअनुषंगाने दि.०३.०९.२०१९ रोजीच्या मंत्रीमंडळ पायाभूत सुविधा समितीच्या बैठकीत सदर प्रस्तावास मंजुरी प्रदान केली असून, त्यानुसार शासनाने आता खालीलप्रमाणे निर्णय घेतलेला आहे.
शासन निर्णय : १. सदर ग्रंथालयाचे उर्वरीत बांधकाम विकासकामार्फत न करता शासनामार्फत करणे बाबतच्या प्रस्तावास देण्यात आलेल्या मान्यतेनुसार प्रस्तुत प्रकरणी मंत्रीमंडळ पायाभूत सुविधा समितीने घेतलेला दि.१९.०९.२००९ रोजीचा निर्णय रद्द करुन, रु.३४.४५ कोटी उर्वरीत बांधकामाची बाब, उच्च व तंत्र शिक्षण विभागाने त्यांच्या अर्थसंकल्पात समाविष्ट करुन सदर बांधकाम पूर्ण करण्यासाठी सार्वजनिक बांधकाम विभागास निधी उपलब्ध देण्यास मान्यता प्रदान करण्यात येत आहे.
उच्च व तंत्र शिक्षण विभागाने सदर व्याप्तीच्या कामास प्रशासकीय मान्यता प्रदान करण्यासाठी सार्वजनिक बांधकाम विभागाने अंदाजपत्रके उच्च व तंत्र शिक्षण विभागास सादर करावीत, त्यास उच्च शिक्षण तंत्र शिक्षण विभागाने प्रशासकीय मान्यता देऊन डिसेंबर, २०१९ च्या अधिवेशनात अर्थसंकल्पीत करून सन २०१९-२० साठी रु.३.४५ कोटी निधी व सन २०२०-२१ साठी रु.३१ कोटी निधी सार्वजनिक बांधकाम विभागास उपलब्ध करून द्यावा.
# Page 2
शासन निर्णय क्रमांकः खाक्षेस-२००८/प्र.क्र.२१/रस्ते-८
२. राज्य मध्यवर्ती ग्रंथालयाचे अपूर्ण बांधकाम पूर्ण करुन इमारत वापरात आणण्याच्या दृष्टीने, विकासकाने केलेल्या कामाचे भुगतान करण्याकरीता विकासकाने सादर केलेल्या रु.२२९.६० कोटी दाव्याची छाननी करुन, सा.बां. विभागामार्फत करण्यात आलेले मूल्यांकन व संलग्न बाबी पोटी रु.१३७.०७ कोटी रक्कम विकासकास खालील अटींच्या अधिन राहून देण्यास मान्यता प्रदान करण्यात येत आहे.
२.१ विकासकासोबत करण्यात आलेले सर्व करारनामे रद्द करण्यात येऊन जागा ताब्यात घेणे.
२.२ विकासकाकडून या प्रकरणी करण्यात आलेले सर्व न्यायालयीन दावे, Arbitration व इतर लवाद दावे मागे घेणे तसेच कार्यकारी अभियंता यांनी सदर जागा ताब्यात मिळाल्याबाबतचे प्रमाणपत्र शासनास सादर करणे.
२.३ प्रस्तुत प्रकरणी विकासक मंजूर रक्कमेव्यतिरीक्त भविष्यात कोणत्याही प्रकारचे अतिरीक्त भरपाईबाबतचे दावे दाखल करणार नाही तसेच यासंदर्भात न्यायालयीन प्रकरणे दाखल
करणार नाहीत, याबाबत विकासकाकडून लेखी हमीपत्र घेणे.
३. विकासकासोबत केलेला करारनामा विखंडीत करण्यास मान्यता देण्यात येत आहे.
४. विकासकासोबत भूखंड हस्तांतरण करण्यासंदर्भात केलेला लीज करारनामा रद्द करुन उद्योजकाला विकासाकरिता दिलेली जागा शासनाच्या सार्वजनिक बांधकाम विभागाच्या ताब्यात परत घेण्यासही
मान्यता देण्यात येत आहे. सदर जमिनीच्या विल्हेवाटीचा निर्णय पायाभूत उपसमितीच्या स्वतंत्र मान्यतेने घेण्यात येईल.
५. विकासकाकडून परत ताब्यात घ्यावयाच्या जमिनीचे मूल्य रु.२८५.३५२ कोटी असून विकासकास दयावयाची रक्कम रुपये १३७.०७ कोटी व उर्वरीत बांधकामास लागणारा अपेक्षित खर्च रु.३४.४५
कोटी (म्हणजे एकूण रु.१७१.५२ कोटी) लक्षात घेता सदर प्रस्ताव निश्चितपणे आर्थिकदृष्टया शासनाच्या हिताचा असल्यामुळे प्रस्तावास मान्यता देण्यात येत आहे.
सदर शासन निर्णय, विधि व न्याय विभागाचा अनौपचारिक संदर्भ क्र. १३९-२०१८/ई, दि.०२.०२.२०१८, नियोजन विभागाचा अनौपचारिक संदर्भ क्र.१०/का.१४६१, दि.०९.०१.२०१७, महसूल व वन विभागाचा अनौपचारिक संदर्भ क्र.२/२०१७/ज-३, दि.०९.०१.२०१७, नगर विकास विभागाचा अनौपचारिक संदर्भ क्र.५०/नवि-११, दि.२७.०७.२०१७, उच्च तंत्र शिक्षण विभागाचा अनौपचारिक संदर्भ
क्र.२५१/साशि-५, दि. २३.०१.२०१७ तसेच वित्त विभागाचा अनौपचारिक संदर्भ क्र.४/व्यय ११,
दि.६.१.२०१७ अन्वये दिलेल्या सहमतीस अनुसरुन निर्गमित करण्यात येत आहे.
# Page 3