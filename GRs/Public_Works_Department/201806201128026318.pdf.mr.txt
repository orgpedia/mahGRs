# Page 1
राज्यातील रस्त्यांवरील दगडी बांधकामातील कमानी पुलांच्या देखभाल दुरुस्ती व सुरक्षिततेबाबत करावयाच्या उपाययोजना / घ्यावयाची काळजी.
महाराष्ट्र शासन
सार्वजनिक बांधकाम विभाग,
शासन परिपत्रक क्र.न्याप्र-२०१६/रा.म.६६/प्र.क्र.२५८/रा.म.-१
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२
दिनांक:- २० जून, २०१८
महाराष्ट्र राज्यातील सार्वजनिक बांधकाम विभाग, ग्राम विकास विभाग, महानगर पालिका व नगरपालिका अशा विविध अभिकरणांच्या कार्यक्षेत्रातील काही रस्त्यांवर जुने कमानी पध्दतीचे बांधकाम असलेले पूल आस्तित्वात आहेत. सदरील जुन्या पुलांपैकी बहुतांशी पूल दगडी बांधकामामधील असून काही पूल काँक्रिटच्या बांधकामात आहेत. मुंबई गोवा महामार्गावरील सावित्री नदीवरील जुना दगडी बांधकामातील कमानी पूल सन २०१६ च्या पावसाळयातील महापुरात क्षतिग्रस्त झाल्यानंतरच्या दुर्घटनेत मोठया प्रमाणात जीवित व वित्तहानी झाली. सदर सावित्री नदीवरील पूल वाहून गेलेल्या दुर्घटनेची सेवानिवृत्त न्यायाधीश, उच्च न्यायालय यांच्या एक सदस्यीय आयोगाकडून चौकशी करण्यात आली. सदरील चौकशी अहवालात मा. चौकशी आयोग यांनी अशा प्रकारच्या कमानी पुलांच्या बाबतीत सावित्री नदीवरील पुलाप्रमाणे दुर्घटना घडू नये यासाठी काही उपाययोजना सुचविल्या आहेत. सदर उपाययोजना सर्व संबंधित विभागांच्या निदर्शनास आणणे शासनाच्या विचाराधीन होते. त्यानुषंगाने पुढीलप्रमाणे सूचना देण्यात येत आहेत.
परिपत्रक :
राज्यातील राज्यक्षेत्र व स्थानिक स्वराज्य संस्थेच्या अखत्यारीतील रस्त्यांवरील जुन्या कमानी पुलांची सावित्री नदीवरील पुलाच्या दुर्घटनेच्या अनुषंगाने काळजी घेण्यासाठी करावयाच्या उपाययोजना खालीलप्रमाणे आहेत.
१. प्रत्येक पावसाळयानंतर कमाल पूर पातळीची नोंद ठेऊन ती नोंदवहीत घेण्याबरोबरच पुलांच्या स्तंभ /अंत्यपादावर कमाल पूर पातळी वर्षासह रंगविणे आवश्यक आहे. तसेच महत्तम पूर पातळीमध्ये वाढ असल्यास त्याप्रमाणे स्थानिक प्रशासनास कळवून अभिलेखे अद्यावत करण्यात यावे.
२. पुलाच्या बांधकामावर उगवणा-या वनस्पती / झाडे मुळांसकट काढून टाकण्यात यावीत. अशा वनस्पती/झाडांची मूळे बांधकामास हानी पोहचविण्याची शक्यता असल्यास ती मूळापासून कापल्यानंतर परत उगवणार नाही यासाठी रासायनिक द्रव्ये अथवा इतर पर्यायांचा वापर करावा.
३. जुन्या पुलांवर रात्रीची दृष्यामानता वाढविण्यासाठी शक्यतोवर प्रकाशयोजनेची व्यवस्था करावी.
दोन्ही बाजूस किमान सौर ऊर्जेवरील ब्लिंकर्स आणि पुलावरील रस्त्याच्या दोन्ही कडेला तसेच दुपदरी पुलांच्या मध्यरेषेवरसुध्दा रिफ्लेक्टिव्ह cat eyes/road studs बसवावेत.
४. पुलांच्या जोडरस्त्यावर पूल सुरु होण्यापूर्वी आवश्यकतेनुसार “एक पदरी / अरुंद पूल”, “वेग मर्यादा” – “बुडीत पूल" अशा स्वरुपाचे रेट्रोरिफ्लेक्टीव्ह सूचनाफलक कायमस्वरुपी लावण्यात यावेत व संबंधित राष्ट्रीय महामार्ग / सार्वजनिक बांधकाम विभाग / ग्राम विकास विभाग / स्थानिक प्राधिकरण / पोलीस या विभागांकडून सदरील सूचनाफलक सुस्थितीत असल्याबाबत पावसाळ्यापूर्वी खात्री करण्यात यावी.
५. पुलांवरील वाहनांचा वेग मर्यादीत राहण्यासाठी जुन्या व अरुंद पुलांच्या जोड रस्त्यांवर मानकाप्रमाणे रम्बलर स्ट्रिप्स बसवून त्यांची पूर्वसूचना देणारे सूचनाफलक बसविण्यात यावे व त्याची नियमित निगराणी करावी.
# Page 2
शासन परिपत्रक क्रमांकः न्याप्र-२०१६/रा.म.६६/प्र.क्र.२५८/रा.म.-१
६. पावसाळयात पुरामध्ये संपूर्ण परिस्थिती, पावसाचा कालावधी, वाढणारी पुराची पातळी याबाबीचा आवश्यकतेनुसार आढावा घेऊन पुलावरील वाहतूक थांबविण्याबाबत उचित निर्णय संबंधित भागातील महसूल विभाग, पुलाची देखभाल करणारा संबंधित विभाग व पोलीस यांच्या सक्षम अधिका-यांनी एकत्रितपणे घ्यावा. तसेच पुलक्षेत्रामध्ये पोलीसांसह संबंधित प्राधिकरणाकडून वरचेवर गस्त घालण्यात यावी.
७. भारतीय रस्ते महासभेच्या (IRC) मार्गदर्शक सुचनांनुसार अशा पुलांची तीन ते पाच वर्षांनी विशेष तपासणी करण्यात यावी. अशाप्रकारची विशेष तपासणी मुख्य अभियंत्यांच्या उपस्थितीत संबंधित प्राधिकरणाच्या कार्यकारी अभियंता व अधीक्षक अभियंता यांनी करुन तपासणी सूची संयुक्तपणे नोंदवून स्वाक्षरी करावी.
८. भारतीय रेल्वे पुल नियम पुस्तिका (Indian Railways Bridge Manual) च्या लेख -२ मधील परिच्छेद क्र. २०८ पृ.क्र. १८ ते २२ मध्ये कमानींची देखभाल व दुरुस्तीबाबत मार्गदर्शक सूचना निर्गमित केलेल्या आहेत. कमानींमध्ये दिसून आलेले दोष व रेल्वे पुल नियम पुस्तिकेमधील उपरोक्त तरतुदीनुसार दुरुस्तीबाबत उचित कार्यवाही करावी.
९. पुलांचे दगडी बांधकामातील अंत्यपाद / स्तंभांच्या पायामधील पॉईंटींग निखळले असल्यास ते पुन्हा करण्यात यावे आणि जर खांडकी / दगड निखळले असतील तर स्तंभांभोवती आर.सी.सी.चे जॅकेटिंग करण्यात यावे.
१०. कमानी पुलांवर कमी जाडीचे Cushioning असल्यास ते वाहून महापूरात जाऊन कमानींना धोका निर्माण होण्याची शक्यता असते. तरी Cushioning कमी असलेल्या पुलांवर व्यवस्थित anchoring करुन आर.सी.सी. वेअरींग कोर्स टाकण्यात यावा.
११. कमानी पुलाच्या अंत्यपाद / स्तंभाच्या दगडी बांधकामामध्ये पोकळी निर्माण झाली असल्यास सदरील पोकळी सिमेंट मॉर्टर ग्राऊटींग करुन बंद करण्यात यावी व पाँटीग करण्यात यावे.
१२. पुलांच्या स्तंभांची दुरुस्ती करण्याची आवश्यकता आहे अशा प्रकरणी दुरुस्ती व्यवस्थित करण्यात आली आहे किंवा कसे या बाबींची पडताळणी कार्यकारी अभियंता दर्जाच्या अधिकाऱ्यांमार्फत करण्यात यावी.
तसेच दुरुस्तीची पडताळणी करणाऱ्या अधिकाऱ्यांनी स्वाक्षरी केलेले प्रमाणपत्र अभिलेखात (record) ठेवण्यात यावे व त्यानुषंगाने अधिकाऱ्याचे नांव, पदनाम व पडताळणीचा दिनांक याबाबीची नोंद आवश्यक त्या नोंदवहीमध्ये घेण्यात यावी.
१३. जर आस्तित्वातील दगडी बांधकामातील जुना कमानी पूल तसाच ठेवून त्यालगत नवीन पूल बांधावयाचा असल्यास नवीन पुलांच्या गाळ्यांची रचना, उंची (General Arrangement Drawing) व जुन्या पुलापासूनचे अंतर / जागा (Gap) संकल्प चित्र मंडळाकडून निश्चित करुन घ्यावी.
# Page 3
# Page 4
# Page 5
# Page 6
# Page 7
# Page 8