# Page 1
वांद्रे येथील शासकीय वसाहतीतील निवासी इमारतींची परिरक्षण व दुरुस्तीसाठी नवीन लेखाशीर्ष निर्माण करण्याबाबत.
महाराष्ट्र शासन
सार्वजनिक बांधकाम विभाग
शासन निर्णय क्रमांक: संकिर्ण-२०२३/प्र.क्र.११/अर्थ-२
मंत्रालय, (मुख्य इमारत) चौथा मजला, मादाम कामा मार्ग,
हुतात्मा राजगुरु चौक, मुंबई - ४०० ०३२
दिनांक : २० डिसेंबर, २०२३
वाचा :- महालेखापाल (लेखा व अनुज्ञेयता), महाराष्ट्र-II, नागपुर यांचे कार्यालयाचे पत्र क्रमांक क्र.टि.एम./जिआर. || / युओआर-२७ / १२ दिनांक १३.०४.२०२३ प्रस्तावना :
वांद्रे येथील शासकीय निवासस्थाने ही राज्याच्या राजधानीत कार्यरत असणाऱ्या बहुतांश शासकीय अधिकारी / कर्मचारी यांना उपलब्धतेनुसार वापरण्यास दिली जातात. मुंबई मधील खाजगी इमारतींचे भाडे तुलनेने जास्त असल्याने बहुतांश कर्मचारी वांद्रे येथील शासकीय निवासस्थानात राहणे पसंद करतात. त्यामुळे तेथे मोठ्या प्रमाणावर उपलब्ध असलेल्या निवासी इमारतींचा सातत्याने वापर होत असतो. त्यामुळे सदर इमारतींचे दुरुस्ती व देखभालीची कामे सातत्याने हाती घ्यावी लागतात. सदर शासकीय निवासस्थाने राज्य राजधानीच्या मध्यवर्ती भागात असल्याने एकंदरीत तेथील इमारतींची व परिसराची स्वच्छता व टापटीपता राखणे याला अनन्य साधारण महत्व आहे. सदर इमारती या जवळपास ५० वर्षे जुन्या आहेत. सदर इमारतींचा सातत्याने वापर होत असल्याने तसेच मागील चार पाच वर्षात झालेली अतिवृष्टी, पूर, वादळे यामुळे सदर इमारतींना मोठ्या प्रमाणात क्षती पोहचली आहे. त्यामुळे इमारतींच्या देखभाल दुरुस्तीची कामे मोठ्या प्रमाणात हाती घ्यावी लागत आहेत. मात्र सदर इमारतींच्या देखभाल दुरुस्तीकरीता पुरेशा निधी उपलब्ध होत नसल्याने मोठ्या प्रमाणात दुरुस्तीची कामे हाती घेणे शक्य होत नाही.
उपरोक्त वस्तुस्थितीचा साकल्याने विचार करता वांद्रे येथील शासकीय इमारतींच्या दुरुस्ती व परिरक्षणाकरीता विशिष्ट ठोस स्वरुपात निधी उपलब्ध करुन दिल्यास तेथील इमारतींचे आयुर्मान वाढेल. त्यामुळे या इमारतींवर वारंवार दुरुस्ती खर्च करण्याची आवश्यकता भासणार नाही. शहराच्या मध्यभागी असलेला शासकीय निवास परिसर स्वच्छ, सुंदर व टापटीप राहील त्यामुळे राज्य शासनाच्या चांगल्या कामाचे प्रतिबिंब जनतेस दिसेल. सद्यस्थितीत सदर इमारतींच्या दुरुस्ती व परिरक्षणाकरीता अधीक्षक अभियंता, सार्वजनिक बांधकाम मंडळ, मुंबई यांना निधी उपलब्ध करुन देण्यात येतो. अधीक्षक अभियंता, सार्वजनिक बांधकाम मंडळ, मुंबई अंतर्गत इतर चार उपविभाग असल्याने व त्यामध्ये प्रामुख्याने मंत्रालय, राजभवन, विधानभवन, मा.मंत्री महोदयांची निवासस्थाने व कार्यालये, न्यायालयीन इमारती व निवासस्थाने इ. महत्वपुर्ण इमारतींच्या दुरुस्ती व परिरक्षणाचा समावेश असल्याने उपलब्ध झालेला बहुतांश निधी या इमारतींच्या परिरक्षण व दुरुस्तीसाठी प्राधान्याने खर्च करावा लागतो. त्यामुळे वांद्रे येथील शासकीय निवासस्थानांसाठी अत्यंत अल्प निधी उपलब्ध होतो. सबब वांद्रे येथील निवासी व कार्यालयीन इमारतींच्या देखभाल दुरुस्तीसाठी स्वतंत्र लेखाशीर्षाची निर्मिती करुन त्यामध्ये अर्थसंकल्पात तरतूद करणे अत्यावश्यक आहे. सदर निधी अर्थसंकल्पीत करण्याकरीता नवीन लेखाशीर्ष निर्माण करण्याची बाब शासनाच्या विचाराधीन होती.
# Page 2
शासन निर्णय क्रमांकः संकिर्ण-२०२३/प्र.क्र.११/अर्थ-२
शासन निर्णय:
वांद्रे येथील निवासी इमारतींच्या परिरक्षण व दुरुस्ती या प्रयोजनाकरीता पुढीलप्रमाणे लेखाशिर्ष निर्माण करण्यास शासनाची मान्यता देण्यात येत आहे.
--------------------------------------------------------------------------------------------------------------------------------------------------------------------------------------------------------------------------------------------------
| मराठी | इंग्रजी |
| मागणी क्रमांक | एच-३ | Demand  |  | H-3 |
| प्रधान लेखाशिर्ष | २२१६ गृहनिर्माण | Major Head | 2216 Housing |
| उप प्रधान लेखाशीर्ष | ०५, एकत्रित सर्वसाधारण निवासव्यवस्था- बांधकाम | Sub Major Head | 05- General Pool Accommodation-Construction |
| गौण शीर्ष | ०५३, परिरक्षण व दुरुस्ती | Minor Head | 053, Maintenance and Repairs |
| गट शीर्ष | (०४) निवासी इमारतींचे परिरक्षण व दुरुस्ती | Group Head | (04) Maintenance and Repairs of Residential Buildings |
| उप गट शीर्ष | (०४) (२७) वांद्रे येथील शासकीय वसाहतीतील निवासी इमारतींचे परिरक्षण व दुरुस्ती (अनिवार्य) (२२१६३२१२) | Sub Group Head | (04) (27) Maintenance and Repairs of Residential Buildings of Government Colony at Bandra (Committed ) (22163212) |
| उद्दिष्ट | २७, लहान बांधकामे | Object | 27, Minor Works |
--------------------------------------------------------------------------------------------------------------------------------------------------------------------------------------------------------------------------------------------------
०२. सदरचा शासन निर्णय हा महालेखापाल, महाराष्ट्र-II, नागपुर यांच्या उक्त वाचा येथील पत्र तसेच वित्त विभागाच्या अनौपचारिक संदर्भ क्र.०९/अर्थ-१२ दिनांक ०५/०५/२०२३ अन्वये प्राप्त झालेल्या मान्यतेने व सहमतीने निर्गमित करण्यात येत आहे.
# Page 3