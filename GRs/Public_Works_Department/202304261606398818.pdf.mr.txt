# Page 1
अनुकंपा प्रतिक्षा यादीतील अर्हताधारक उमेदवारांना स्थापत्य अभियांत्रिकी सहाय्यक पदावर नियुक्ती देण्याच्या कार्यपध्दतीबाबत.
महाराष्ट्र शासन
सार्वजनिक बांधकाम विभाग
शासन परिपत्रक क्र. अकंपा- २०१४/प्र.क्र.२९४/सेवा-३
मादाम कामा मार्ग, हुतात्मा राजगुरु चौक
मंत्रालय, मुंबई ४०० ०३२
तारीख: २६ एप्रिल, २०२३
शासन परिपत्रक
संदर्भ: १) सार्वजनिक बांधकाम विभाग, शासन परिपत्रक क्र. अकंपा-२०१४/प्र.क्र.२९४/सेवा-३ दिनांक १२ मे, २०१६ २) सामान्य प्रशासन विभाग, शासन निर्णय क्र. अकंपा १२१७/प्र.क्र.१०२/आठ, दिनांक २१ सप्टेंबर, २०१७
अनुकंपा प्रतिक्षा यादीतील अर्हताधारक उमेदवारांना स्थापत्य अभियांत्रिकी सहाय्यक पदावर नियुक्ती देण्याच्या कार्यपध्दतीबाबत संदर्भ क्र. १ येथील परिपत्रकान्वये सूचना दिलेल्या आहेत. तथापि, संदर्भाधिन परिपत्रकान्वये विहित केलेल्या कार्यपध्दतीनुसार अनुकंपा तत्वावरील रिक्त पदे भरणेसंदर्भात अडचणी येत असल्याने सदर कार्यपध्दतीमध्ये बदल करणेबाबत क्षेत्रिय कार्यालयाकडून विनंती करण्यात आली आहे. या पार्श्वभूमीवर विभागाचे संदर्भ क्र.१ येथील परिपत्रक या परिपत्रकान्वये रद्द करण्यात येवून अनुकंपा प्रतिक्षा यादीतील अर्हताधारक उमेदवारांना स्थापत्य अभियांत्रिकी पदावर नियुक्ती देताना संदर्भ क्र. २ येथील सामान्य प्रशासन विभागाच्या दि.२१ सप्टेंबर,२०१७ रोजीच्या शासन निर्णयान्वये नमूद केलेल्या कार्यपध्दतीचा अवलंब करण्याबाबत पुढीलप्रमाणे मार्गदर्शक सुचना देण्यात येत आहेत.
२. अनुकंपा नियुक्ती धोरणाबाबतच्या दि. २१.०९.२०१७ मधील शासन निर्णयातील अ.क्र.१७ येथे अनुकंपा तत्वावर प्रतिक्षासूची ठेवण्याबाबतची कार्यपध्दती विषद करण्यात आली आहे. सदर कार्यपध्दतीनुसार अनुकंपा नियुक्तीसाठी जिल्हाधिकारी यांच्याकडील सामायिक प्रतिक्षासूची बरोबरच संबंधित नियुक्ती प्राधिकाऱ्यांनी त्यांच्या कार्यक्षेत्राकरिता गट-क व गट-ड करीता प्रतिक्षासूची ठेवण्याची दुहेरी प्रतीक्षासूचीची कार्यपध्दती अंमलात आणावी अशी तरतूद आहे. नियुक्ती प्राधिकाऱ्याने त्याच्याकडील प्रतिक्षासूचीवरील उमेदवाराला रिक्त पदावर प्रथम नियुक्ती द्यावयाची असून अनुकंपा प्रतिक्षासूचीवर उमेदवार उपलब्ध नसल्यास व रिक्त पदे उपलब्ध असल्यास संबंधित जिल्हाधिकाऱ्याकडील सामायिक प्रतिक्षासूचीतून उमेदवार उपलब्ध करुन देण्याबाबत कळवावयाचे आहे.
# Page 2
शासन निर्णय क्रमांक: अकंपा-२०१४/प्र.क्र.२९४/सेवा-३
३. सामान्य प्रशासन विभागाच्या उपरोक्त शासन निर्णयातील कार्यपध्दतीप्रमाणे गट -क० संवर्गातील स्थापत्य अभियांत्रिकी सहाय्यक या तांत्रिक पदावर अनुकंपा तत्वावरील नियुक्ती देताना संबंधित परिमंडळ अधीक्षक अभियंता यांनी त्या परिमंडळातंर्गत ज्या मंडळातील पद रिक्त आहे त्या मंडळातील अनुकंपा तत्वावरील नियुक्तीच्या यादीतील अर्हता पात्र उमेदवाराला सामान्य प्रशासन विभागाने वेळोवेळी निर्गमित केलेले अनुकंपा विषयक आदेश विचारात घेवून नियुक्ती द्यावी. त्या मंडळात अर्हता पात्र उमेदवार उपलब्ध नसेल तर त्या परिमंडळातंर्गत येणाऱ्या इतर मंडळातील अर्हता पात्र उमेदवारांची यादी घेवून जेष्ठतेनुसार पात्रता तपासून नियुक्ती द्यावी. तद्नंतरही अनुंकपा प्रवर्गातील पद रिक्त राहत असेल तर त्या परिमंडळातील संबंधित सर्व जिल्हाधिकारी कार्यालयाकडून स्थापत्य अभियांत्रिकी सहाय्यक पदाची अर्हता धारण करीत असलेल्या उमेदवारांची नावे मागवून जिल्हाधिकारी कार्यालयाने अंतिमरित्या कळविलेल्या अनुकंपाधारक उमेदवाराला जेष्ठतेनुसार पात्रता तपासून सामान्य प्रशासन विभागाने वेळोवेळी निर्गमित केलेले अनुकंपा विषयक आदेश विचारात घेवून नियुक्ती द्यावी. परंतू, परिमंडळांतर्गत येत असलेल्या मंडळस्तरीय अधीक्षक अभियंता यांच्यास्तरावरील जेष्ठता यादीतील स्थापत्य अभियांत्रिकी सहाय्यक पदाची शैक्षणिक अर्हता प्राप्त पात्र उमेदवार नियुक्ती पासून वंचीत राहणार नाही याची दक्षता घ्यावी.