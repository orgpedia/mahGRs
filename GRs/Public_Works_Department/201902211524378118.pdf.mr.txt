# Page 1
रस्त्याच्या डांबरीकरणामध्ये वापरण्यात येणारे डांबरीकरणांच्या देयकांच्या व त्यात जोडण्यात आलेल्या डांबर खरेदीच्या बीजकांच्या पारदर्शकतेबाबत सुचना.
महाराष्ट्र शासन
सार्वजनिक बांधकाम विभाग
शासन परिपत्रक क्र.संकीर्ण-२०१९/प्र.क्र.४८/रस्ते-१
मंत्रालय, मुंबई -४०० ०३२.
दिनांक: २१ फेब्रुवारी, २०१९
वाचा: रस्ते देखभाल दुरुस्ती संदर्भातील शासन परिपत्रक क्र. २०११/प्र.क्र. ४६७दि. २१/११/२०११
प्रस्तावना:
रस्त्यांच्या डांबरीकरणामध्ये वापरण्यात येणारे डांबर हे निरनिराळ्या मुख्य उत्पादक
रिफायनरीकडून खरेदी करण्याबाबत शासनाने यापुर्वीच सूचना निर्गमित केलेल्या आहेत. मा. लोकआयुक्त
यांच्याकडे एका डांबरीकरणाच्या कामाच्या तक्रारीच्या सुनावणी दरम्यान मा.लोकआयुक्त यांनी डांबर
खरेदीची बीजके कंत्राटदाराने त्यांना मिळालेल्या निरनिराळ्या कामांमध्ये वापरताना सार्वजनिक बांधकाम
विभागाच्या शाखा अभियंता, उपअभियंता आणि कार्यकारी अभियंता यांनी घ्यावयाच्या दक्षतेबाबत
परिपत्रक निर्गमित करावे असे आदेश दिले आहेत. त्यामुळे सार्वजनिक बांधकाम विभागाच्या माहिती
अधिकार कायद्याखाली माहिती प्राप्त करुन घेऊन तक्रार करणाऱ्या निरनिराळ्या तक्रारदारांना तक्रार
करण्यास वाव राहणार नाही, असे त्यांनी सुनावणी दरम्यान स्पष्ट केले आहे. अशाच प्रकारे निरनिराळ्या
प्रादेशिक विभागातील निरनिराळ्या तक्रारी मा.लोकआयुक्त यांच्याकडे सुनावणीसाठी प्रलंबित आहेत. या
सर्व प्रकरणी विभागातील कार्यकारी अभियंतांकडे उपलब्ध असलेल्या डांबरीकरणांच्या देयकांच्या व त्यात
जोडण्यात आलेल्या डांबर खरेदीच्या बीजकांचा अभ्यास करुन खालील सूचना निर्गमित करण्यात येत
आहेत. कृपया या सुचनांचे काटेकोरपणे पालन व्हावे जेणेकरुन कामामध्ये पारदर्शकता येईल व तक्रारीस
वाव राहणार नाही.
आदेश: १) डांबराची खरेदी कंत्राटदार विशिष्ट कामासाठी करीत असल्यामुळे हॉटमिक्स प्लाँट अथवा कामाच्या
जागी डांबर प्राप्त झाल्यानंतर त्याच्या बिटुमन बीजकांच्या मुळ प्रतीवर कामाचे नाव संबंधीत शाखा
अभियंता यांनी नोंदविणे आवश्यक आहे व त्यावर उपअभियंता यांनी स्वाक्षरी करुन प्राप्त झालेल्या
डांबरास वापर करण्याची परवानगी आहे, असे नमूद करणे आवश्यक आहे.
२) सर्वसाधारणतः पुंजीत डांबर १० टन, १५ टन आणि २० टन अशा निरनिराळ्या डांबरवाहक टँकरच्या
क्षमतेनुसार प्राप्त होत असते. शक्यतो एका कामावर जेवढे आवश्यक आहे तितकेच डांबर त्या
कामासाठी खरेदी करण्यात यावे, असे कंत्राटदारास सुचित करण्यात यावे. मात्र काही ठिकाणी काही
प्रमाणात डांबर निश्चितच शिल्लक राहते असे शिल्लक असलेले डांबर त्याच कंत्राटदाराच्या दुसऱ्या
# Page 2
शासन परिपत्रक क्रमांकः संकीर्ण-२०१९/प्र.क्र.४८/रस्ते-१
कामावर वापरण्यास परवानगी देताना ते काम ज्या शाखा अभियंता आणि उपअभियंताच्या
अधिपत्याखालील आहे त्यांनी त्या डांबराच्या मुळ बीजक प्रतीवर एका कामावरचा वापर, शिल्लक
राहणाऱ्या डांबराचे परिमाण आणि त्याचा दुसऱ्या कामावरचा वापर यासंदर्भातील विवरणाच्या
(Allocation) स्पष्ट नोंदी लाल रंगाच्या शाईच्या पेनने करुन त्याप्रमाणे विवरणपत्र उर्वरित तीनही
प्रतीवर नोंदविलेले पाहिजे. जेणेकरुन एकच बीजक दोन निरनिराळ्या कामांच्या कंत्राटांच्या
देयकांसमवेत जोडले असले तरी त्यात स्पष्टता राहिल.
३) यापुढे अशारितीने एकच बीजक सार्वजनिक बांधकाम विभागाच्या अधिपत्याखालील निरनिराळ्या
विभागांमध्ये चालू असलेले कामांच्या देयकांमध्ये आढळल्यास व त्यात स्पष्टपणे उपरोक्त विवरण व
आकडेमोड लाल शाईने लिहिलेली नसल्यास कंत्राटदाराची अशी देयके वरीलप्रमाणे स्पष्ट नोंदी
केल्याशिवाय अदा केली जाऊ नयेत. याची जबाबदारी विभागीय लेखापाल आणि कार्यकारी अभियंता
यांची राहिल. अशा बीजकांची फोटो प्रत मोजमाप पुस्तकात चिकटविण्यात यावी व नंतरच देयक
अदा करावे.
४) उपरोक्त सुचनांचे पालन न झाल्यास संबंधीत शाखा अभियंता व उपअभियंता हे शिस्तभंग कार्यवाहीस
पात्र राहतील.