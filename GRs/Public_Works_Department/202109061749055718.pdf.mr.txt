# Page 1
अ) हिंदु हृदयसम्राट बाळासाहेब ठाकरे महाराष्ट्र समृध्दी महामार्गास जोडणाऱ्या जालना ते नांदेड द्रुतगती महामार्गाच्या बांधकामास मान्यता मिळणेबाबत...
ब) नांदेड शहरातील हिंगोली गेट-बाफना चौक-देगलूर नाका ते छत्रपती चौक (धनेगाव जंक्शन) रस्त्याच्या सुधारणेसह, उड्डाणपुलाचे व गोदावरी नदीवरील पुलाचे बांधकाम करणे...
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-२०२१/ प्र.क्र. २४७ / रस्ते-८.
मंत्रालय विस्तार, मुंबई-४०० ०३२.
दिनांक:- ०६.०९.२०२१
प्रस्तावना : नांदेड हे गोदावरी नदीच्या काठावर वसलेले अतिपुरातन धार्मिक शहर असून, शीख धर्माचे दहावे गुरु श्री गुरुगोविंदसिंघजी यांचे पवित्र गुरुद्वारामुळे या शहरास शीखांची दक्षिण काशी म्हणून संबोधले जाते. मराठवाड्यात औरंगाबाद नंतरचे नांदेड हे महत्वाचे शहर आहे. नांदेड शहर व्यापारी दृष्ट्या इतर शहरास व प्रदेशास वाहतुक नियंत्रित द्रुतगती महामार्गाने जोडणे आवश्यक आहे.
तसेच नांदेड शहरातील हिंगोली गेट-देगलूर नाका - छत्रपती चौक (धनेगाव जंक्शन) हा अत्यंत वर्दळीचा रस्ता आहे. या रस्त्यावरून नांदेड ते इतर महत्त्वाची जिल्ह्याची ठिकाणे व तेलंगणा, कर्नाटक राज्यांशी मुख्यतः वाहतूक होत असते. अत्यंत गजबजलेल्या भागातून हा रस्ता जात असल्याने, या रस्त्याच्या सुधारणेसह, उड्डाणपुलाचे बांधकाम, गोदावरी नदीवरील नवीन पुलाचे बांधकाम करणे ही कामे आवश्यक आहे. त्यामुळे ही कामे प्रस्तावित जालना-नांदेड द्रुतगती मार्गाचा भाग म्हणून विकसीत करणे आवश्यक आहे. याअनुषंगाने आता मंत्रिमंडळ पायाभूत सुविधा समितीच्या दिनांक २५.०८.२०२१ रोजी झालेल्या बैठकीत शासनाने खालीलप्रमाणे निर्णय घेतला आहे.
शासन निर्णय : १) (अ) हिंदुहृदयसम्राट बाळासाहेब ठाकरे महाराष्ट्र समृध्दी महामार्गास जोडणाऱ्या जालना ते नांदेड द्रुतगती महामार्ग प्रकल्पासाठी तसेच
(ब) नांदेड शहरातील हिंगोली गेट-बाफना चौक-देगलूर नाका ते छत्रपती चौक (धनेगाव जंक्शन) रस्त्याच्या सुधारणेसह, उड्डाणपुलाचे व गोदावरी नदीवरील पुलाचे बांधकाम करणे या प्रकल्पांसाठी महाराष्ट्र राज्य रस्ते विकास महामंडळाची (MSRDC) ‘अंमलबजावणी संस्था’ म्हणुन नेमणूकीस मान्यता देण्यात येत आहे.
२) सदर प्रकल्पासाठी संपूर्ण लांबीमध्ये ड्रोन सर्व्हे / लिडार सर्व्हे करण्यासाठी मान्यता देण्यात येत आहे.
# Page 2
शासन निर्णय क्रमांकः खाक्षेस-२०२१/ प्र.क्र. २४७/ रस्ते-८.
३) सदर प्रकल्पासाठी तांत्रिक-अभियांत्रिकी व वित्तीय सुसाध्यतासह सविस्तर प्रकल्प अहवाल तयार करण्यासाठी तांत्रिक सल्लागाराची नियुक्ती करून व त्या अनुषंगाने पुढील कार्यवाही करण्यासाठी मंजुरी देण्यात येत आहे.
४) सदर प्रकल्पाची आखणी अंतिम करुन भुसंपादनाची कार्यवाही सुरु करण्यास व त्यासाठी अंदाजपत्रकीय तरतूद करुन महामंडळास निधी उपलब्ध करुन देण्यास मान्यता देण्यात येत आहे.
५) महामंडळाने सविस्तर प्रकल्प अहवाल तयार करुन भुसंपादनाव्यतिरिक्त इतर बाबींसाठी प्रशासकीय मान्यतेसाठी शासनास प्रस्ताव सादर करावा.