# Page 1
सार्वजनिक बांधकाम विभागाच्या अखत्यारितील खाजगीकरणाच्या प्रकल्पांच्या Life Cycle cost वर आधारित नकाशे व अंदाजपत्रकास सुधारित प्रशासकीय मान्यता प्रदान करणेबाबत
महाराष्ट्र शासन
सार्वजनिक बांधकाम विभाग
शासन निर्णय क्रमांकः खाक्षेस-२०१६/प्र.क्र.३६/रस्ते-९अ
मादाम कामा मार्ग, हुतात्मा राजगुरु चौक,
मंत्रालय, मुंबई
दिनांक : ०७ नोव्हेंबर, २०१९
वाचा :- १) राज्य शासनाने सन १९९६ तसेच सन २००६ या वर्षी स्वीकारलेले धोरण (नमूना P-form) २) शासन सहभागावर आधारित केंद्र शासनाचा नमूना सवलत करारनामा प्रस्तावना - खाजगीकरणांतर्गत रस्त्यांच्या कामांमध्ये बहुतांश वेळेस बांधकामाच्या जागेवरील स्थितीनुसार (site condition) अतिरिक्त कामे करणे प्रकल्पाच्या उपयोगिततेचे तसेच सुरक्षेच्या दुष्टीने आवश्यक असते. सार्वजनिक विभागाकरीता मुख्य अभियंता सर्वोच्च तांत्रिक अधिकारी असल्याने मुख्य अभियंता स्तरावरुन सदर अतिरिक्त कामे करण्याचे निर्देश दिले गेले आहेत.
केंद्र शासनाच्या करारनाम्यानुसार राबविण्यात आलेल्या प्रकल्पांमध्ये उद्योजकाने अतिरिक्त कामे केल्यास किंवा उद्योजकाचे दावे असल्यास उद्योजकास सदर कामाची रोख रक्कम देणे आवश्यक ठरते. राज्य शासनाच्या नमुना करारनाम्यानुसार केलेल्या प्रकल्पांमध्ये उद्योजकाने अतिरिक्त कामे केल्यास किंवा उद्योजकाचे दावे असल्यास सवलत कालावधी सुधारीत करण्याची तरतुद करण्यात आलेली आहे. मात्र सवलत कालावधी संपुष्टात आलेल्या प्रकल्पांमध्ये तसेच राज्य शासनाने बंद केलेल्या प्रकल्पांमध्ये (Buyback) सवलत कालावधी वाढवून देणे शक्य नसल्याने अतिरिक्त कामांपोटी उद्योजकांना रोख रक्कम देणे आवश्यक आहे.
प्रकल्पांच्या करारनाम्यातील तरतुदींनुसार उद्योजकाने केलेल्या कामाच्या अनुषंगाने डांबराच्या दरात होणा-या बदलानुसार उद्योजकास डांबर भाववाढ फरकाची रक्कम देणे आवश्यक आहे. तसेच वेळोवेळी पी.एल.आर. च्या व्याज दरात बदल होत असल्याने पी.एल.आर. च्या दरामधील फरकाची रक्कम देखील अदा करण्याची तरतुद करारनाम्यामध्ये करण्यात आलेली आहे.
शासनाने हाती घेतलेल्या सर्व प्रकल्पांच्या दाव्यांबाबत / अतिरिक्त कामांना मंजुरी देण्याची कार्यपद्धती विहित नसल्याने सदर प्रस्तावांना मंजुरी देण्याचे अधिकार सार्वजनिक बांधकाम विभागास प्रदान करण्याची बाब शासनाच्या विचाराधीन होती. त्यानुसार शासनाने पुढीलप्रमाणे निर्णय घेतला आहे.
# Page 2
शासन निर्णय क्रमांकः खाक्षेस-२०१६/प्र.क्र.३६/रस्ते-९अ
शासन निर्णय : सार्वजनिक बांधकाम विभागाच्या अखत्यारित खाजगीकरणांतर्गत करण्यात आलेल्या प्रकल्पांबाबत पायाभूत सुविधा समितीने घेतलेल्या निर्णयानुसार खालीलप्रमाणे कार्यवाही करण्यात यावी : (१) अतिरिक्त कामांमुळे (Variation) किंमतीत होणारी वाढ व वाढीव रकमेस सुधारीत प्रशासकीय मान्यता : १.१ मंत्रीमंडळ पायाभूत सुविधा समितीने मंजुर केलेल्या प्रकल्प किंमतीपेक्षा (Total life cycle cost of project) प्रकल्प किंमतीमध्ये १५ टक्के पर्यंत वाढ झाल्यास सदर रक्कम अदा करण्यास व त्याअनुषंगाने सुधारित प्रशासकीय मान्यता देण्याचे अधिकार सार्वजनिक बांधकाम विभागास असतील.
१.२ प्रकल्प किंमतीमध्ये (Total life cycle cost of project) १५ टक्के पेक्षा जास्त वाढ होत असल्यास वित्त विभागाच्या सहमतीने सदर रक्कम अदा करण्यास व त्याअनुषंगाने रित प्रशासकीय मान्यता देण्याचे अधिकार सार्वजनिक बांधकाम विभागास असतील.
१.३ सुधारित प्रशासकीय मान्यतेसाठी पायाभूत सुविधा समितीच्या मान्यतेची आवश्यकता असणार नाही.
(२) डांबर भाववाढ : डांबर भाववाढ ही करारनाम्यातील तरतूदीनुसार देय असल्यामुळे डांबर भाववाढीबाबत प्रकल्प निहाय मंजूरी देण्याचे अधिकार सार्वजनिक बांधकाम विभागास असतील.
(३) पी. एल. आर. : करारनाम्यातील तरतूदीनुसार पी. एल. आर. च्या दरामधील फरकाची रक्कम उद्योजकास देय असल्यामुळे पी. एल. आर. बाबत प्रकल्प निहाय मंजूरी देण्याचे अधिकार सार्वजनिक बांधकाम विभागास असतील.
उद्योजकास उपरोक्त नमूद (१, २ व ३) रक्कम अदा करण्यास विलंब झाल्यास सदर रक्कमेवर सरळव्याजाने RBI ने वेळोवेळी प्रसिध्द केलेल्या बँक रेटच्या दरा एवढ्या व्याजाची आकारणी करण्यात यावी.
(४) शासन सहभाग देण्यास विलंब झाल्यास विलंबाकरीता व्याज देणे : खाजगीकरणांतर्गत जे प्रकल्प नमुना सवलत करारनामा (Model Concession Agreement) वर आधारीत आहेत अशा प्रकल्पामध्ये करारनाम्यातील कलम २५.२.३ नुसार वित्तीय संस्थेने वितरीत केलेल्या कर्जाच्या प्रमाणात शासन सहभाग वितरीत करणे आवश्यक आहे. शासन सहभाग वितरीत करण्यास विलंब झाल्यास विलंब झालेल्या कालावधी करीता कलम ४७.४ नुसार RBI बँक रेट अधिक ५ टक्के दराने व्याज देण्याची तरतुद आहे. त्यानुसार सदर रक्कम उद्योजकास अदा करण्याचे अधिकार सार्वजनिक बांधकाम विभागास असतील.
पृष्ठ ३ पैकी २
# Page 3
शासन निर्णय क्रमांकः खाक्षेस-२०१६/प्र.क्र.३६/रस्ते-९अ
२. सदर शासन निर्णय मंत्रिमंडळ पायाभूत सुविधा समितीने दिनांक ३.०९.२०१९ रोजी घेतलेल्या निर्णयानुसार तसेच वित्त विभागाने अनौपचारिक संदर्भ क्रमांक १४६/व्यय-११, दिनांक १७.०९.२०१९, अन्वये दिलेल्या सहमतीनुसार निर्गमित करण्यात येत आहे.