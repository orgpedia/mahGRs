# Page 1
सार्वजनिक बांधकाम विभागातर्गंत कामांसाठी यंत्र सामुग्री तपासणी बाबत.
महाराष्ट्र शासन
सार्वजनिक बांधकाम विभाग
शासन निर्णय क्र. संकीर्ण २०२३/प्र.क्र.७३ / इमा-२
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२
दिनांक २१/९/२०२३
संदर्भ :- सार्वजनिक बांधकाम विभाग, शासन निर्णय क्र. सीएटी/२०१७/प्र.क्र.०८/इमा-२, दि.२७/९/२०१८
प्रस्तावना : सार्वजनिक बांधकाम विभागाच्या दि.२७/०९/२०१८ रोजीच्या शासन निर्णयान्वये यंत्रसामुग्री बाबत विविध सूचना निर्गमित करण्यात आल्या आहेत. यामध्ये पहिल्या १० वर्षाकरीता अधीक्षक अभियंता (यांत्रिकी) यांच्या योग्यता प्रमाणपत्राची आवश्यकता नसल्याचे नमूद करुन १० वर्षानंतर प्रतिवर्षी अधीक्षक अभियंता (यांत्रिकी ) यांचे योग्यता प्रमाणपत्र आवश्यक असल्याबाबत सूचना देण्यात आलेल्या आहेत.
यासंदर्भात असे निदर्शनास आले आहे की, काही जूनी यंत्रसामुग्री खरेदी करुन सदर यंत्रसामुग्री नवीन खरेदी केल्याचे दर्शविण्यात येत असल्याबाबतच्या तक्रारी शासनास प्राप्त होत आहेत. त्यामुळे सदर मुद्दयांच्या अनुषंगाने खालील सुधारित सूचना निर्गमित करण्यात येत आहे.
शासन निर्णय :
सर्व नवीन प्लांट व मशिनरी प्रथम उभारणी केल्यानंतर तसेच जूनी यंत्रसामुग्री नवीन जागेवर स्थलांतरित केल्यास त्यास सहाय्यक मुख्य अभियंता (यांत्रिकी) यांचे प्रमाणपत्र बंधनकारक राहील. या व्यतिरिक्त संदर्भाधीन शासन निर्णयातील यंत्रसामुग्री बाबत इतर सर्व सूचना कायम राहतील.
# Page 2