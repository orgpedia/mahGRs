# Page 1
बांधकाम साहित्याच्या किंमतीतील वाढीमुळे होणाऱ्या परिणामांच्या अनुषंगाने धोरण ठरविणे करीता समिती गठीत करण्याबाबत.
महाराष्ट्र शासन
सार्वजनिक बांधकाम विभाग,
शासन परिपत्रक क्र. बीडीजी-२०२२/प्र.क्र.५४ / इमा-२
मंत्रालय, मुंबई - ४०० ०३२
दि. ०६/०५/२०२२.
प्रस्तावना :
सार्वजनिक बांधकाम विभागामार्फत रस्ते, पूल व इमारती यांची कामे केली जातात. सद्य:स्थितीत राज्यामध्ये सर्वत्र रस्ते, पूल व इमारतींची कामे प्रगतीपथावर आहेत. मार्च, २०२० पासून कोरोना महामारीमुळे कामांच्या प्रगतीवर मोठ्या प्रमाणात परिणाम झाला असून त्यामुळे बहुतांशी कामे विहीत मुदतीत पूर्ण झालेली नाहीत. तसेच या कालावधीमध्ये सिमेंट, स्टील, डांबर या बांधकाम साहित्यांच्या किंमतीमध्ये मोठ्या प्रमाणात वाढ झाली आहे. सदर किमतीतील वाढीमुळे नुकसान भरपाई मिळणेबाबत विविध कंत्राटदार संघटनांनी शासनाकडे वेळोवळी तोंडी व लेखी पत्राद्वारे मागणी केली आहे. कोरोना परिस्थितीमुळे उद्भवलेली परिस्थिती तसेच बांधकाम साहित्याच्या किंमतीमध्ये झालेल्या असाधारण वाढीमुळे कंत्राटदारांना द्यावयाच्या नुकसान भरपाईचा अभ्यास करुन त्यावर उपाययोजना करण्याची बाब शासनाच्या विचाराधीन होती.
शासन परिपत्रक : त्यास अनुसरुन बांधकाम साहित्याच्या किमतीतील वाढीमुळे होणाऱ्या परिणामांच्या अनुषंगाने धोरण ठरविणेकरिता खालील समिती गठीत करण्यात येत आहे.
---------------------------------------------------------------------
| १. | श्री. अतुल चव्हाण, मुख्य अभियंता, सा.बां.प्रा.वि., पुणे | अध्यक्ष |
| २. | श्री. रणजित हांडे, मुख्य अभियंता, सा.बां.प्रा.वि., मुंबई | सदस्य |
| ३. | श्री. पी. बी. भोसले, मुख्य अभियंता, सा.बां.प्रा.वि., नाशिक | सदस्य |
| ४. | श्री. आर. एम. गोसावी, अधीक्षक अभियंता, सा.बां. मंडळ, रायगड | सदस्य |
| ५. | श्री. बप्पा बहिर, अधीक्षक अभियंता, सा.बां. मंडळ, पुणे | सदस्य सचिव |
---------------------------------------------------------------------
सदर गठीत समितीने सद्याच्या प्रचलित धारणानुसार भाववाढीची तरतूद व बांधकाम साहित्याच्या किंमतीमध्ये झालेली असाधारण वाढ विचारात घेऊन आवश्यकते प्रमाणे कंत्राटदारास देय होणाऱ्या विशेष भाववाढीबाबत धोरण निश्चित करुन त्याचा अहवाल शासनास १५ दिवसात सादर करणे अपेक्षित आहे.
सदर समितीची कार्यकक्षा पुढील प्रमाणे राहील : १) समितीने प्रचलीत निविदांमधील भाववाढ कलम तरतुदींचा अभ्यास करणे.
२) कोरोना महामारीमुळे उद्भवलेली परिस्थिती व बांधकाम साहित्याच्या किमतीत झालेली असाधारण वाढ यांचा अभ्यास करणे.
३) उपरोक्त दोन्ही बाबी विचारात घेऊन, कंत्राटदारास आवश्यकतेप्रमाणे देय असलेल्या नुकसान भरपाईची परिगणना करण्याबाबत निश्चित सूत्र तयार करणे.
# Page 2
शासन परिपत्रक क्रमांकः बीडीजी-२०२२/प्र.क्र.५४/इमा-२
४) सदर सूत्रानुसार देय असलेल्या नुकसान भरपाईसाठी पात्र होणाऱ्या कंत्राटदारांचे निकष ठरविणे.
५) १००% अनुदान उपलब्ध असलेल्या कामांकरिता भाव वाढ कलम अनुज्ञेय आहे अथवा नाही याबाबत धोरण ठरविणे.
६) याशिवाय शासनामार्फत काही बाबी उद्भवल्यास सल्ला देणे.