# Page 1
मुंबई मेट्रो-४ प्रकल्पासाठी एशियन इन्फ्रास्ट्रक्चर इन्व्हेस्टमेन्ट बँकेचे (AIIB) कडून एमएमआरडीएने घ्यावयाच्या कर्जासाठी शासनाकडून देण्यात आलेली हमी रद्द करणेबाबत.
महाराष्ट्र शासन
नगर विकास विभाग
शासन निर्णय क्रमांक: एमआरडी-३३१७/प्र.क्र.७२/नवि-७,
मंत्रालय, मुंबई ४०० ०३२.
दिनांक : २९ नोव्हेंबर, २०२२.
संदर्भ :- १. नगर विकास विभाग, शासन निर्णय क्र. एमआरडी-३३१६/प्र.क्र.४१/नवि-७, दिनांक २५/१०/२०१६.
२. नगर विकास विभाग,शासन निर्णय क्रमांक : एमआरडी-३३१७/प्र.क्र.७२/नवि-७, दिनांक १८ डिसेंबर, २०१७.
प्रस्तावना : मुंबईतील वाहतुकीची कोंडी कमी करण्यासाठी मुंबई महानगर प्रदेश विकास प्राधिकरणाने हाती घेतलेल्या मुंबई मेट्रो रेल्वे लाईन- ४ (वडाळा-घाटकोपर-मुलुंड-ठाणे-कासारवडली) या प्रकल्पास राज्य मंत्रीमंडळाने दिनांक २७ सप्टेंबर २०१६ च्या बैठकित मान्यता दिली आहे. सदर मान्यतेस अनुलक्षून नगर विकास विभाग, शासन निर्णय क्र.एमआरडी-३३१६/प्र.क्र.४१/नवि-७, दिनांक २५/१०/२०१६ रोजी निर्गमित करण्यात आला आहे. मुंबई मेट्रो लाईन-४ या प्रकल्पाचा पूर्णत्वाचा खर्च रु.१४५४९ कोटी आहे. सदर प्रकल्पाच्या आर्थिक भागीदारी विवरणपत्रात प्रणाली घटकांवरील खर्चाच्या ८० टक्के रु.३९१६ कोटी रक्कमेचे बाह्यकर्ज मुंबई महानगर प्रदेश विकास प्राधिकरणाने घेण्यास मंजूरी देण्यात आली आहे. सदर प्रकल्पासाठी एमएमआरडीएने बाह्यसाहीत कर्ज घेण्यास राज्यशासनामार्फत हमी देण्याची आवश्यकता भासल्यास, राज्यशासनाकडून हमी देण्यास तत्वत: मान्यता देण्यात आली आहे. मुंबई महानगर प्रदेश विकास प्राधिकरणाकडून मुंबई मेट्रो रेल्वे लाईन-४ साठी एशियन इन्फ्रास्ट्रक्चर इन्व्हेस्टमेन्ट बँक (AIIB) बँकेकडून एकूण ५०० मिलीयन डॉलर इतके कर्ज घेण्याचे प्रस्तावित करण्यात आले होते. त्यानुषंगाने सदर कर्ज घेण्यासाठी राज्यशासनाची हमी देण्याच्या अनुषंगाने महानगर प्रदेश विकास प्राधिकरण व शासनाच्यावतीने प्रधान सचिव (वित्त) व प्रधान सचिव (नगर विकास) यांच्या दरम्यान दिनांक १५ जून २०१७ रोजी सामंजस्य करारनामा स्वाक्षरीत करण्यात आला होता. तद्नंतर शासनाच्या वित्त विभागाकडून क्र.बीएसपी-२०१७/प्र.क्र.४९/अर्थबळ, दिनांक ०७ जुलै, २०१७ रोजीच्या पत्रान्वये मुंबई मेट्रो-४ प्रकल्पासाठी एशियन इन्फ्रास्ट्रक्चर इन्व्हेस्टमेन्ट बँकेकडून एमएमआरडीएने घ्यावयाच्या कर्ज सहाय्यास प्रतिहमी (Counter Guarantee) देण्यात आली होती. सदर कार्यवाहीस मा.मंत्रिमंडळाची दिनांक २३.०७.२०१७ रोजी कार्योत्तर मंजूरी घेण्यात येऊन संदर्भाधिन दिनांक १८ डिसेंबर, २०१७ रोजीचा शासन निर्णय निर्गमित करण्यात आला आहे. तथापि, AIIB बँकेच्या कर्जाच्या अटी व शर्ती तसेच व्याजदर हा तुलनात्मकरित्या जास्त असल्याचे निदर्शनास आल्यामुळे एशियन इन्फ्रास्ट्रक्चर इन्व्हेस्टमेन्ट बँकेकडूनकर्ज घेतल्यास ते आर्थिकदृष्टया किफायतशीर होणार नाही असे लक्षात आल्यामुळे सदर प्रस्ताव स्थगित करण्यात आला.
केएफड्ब्ल्यु (KIW) बँकेने कमी दरात कर्ज देण्याचे सहमती दर्शविल्याने एमएमआरडीएने प्रस्तावित केल्यानुसार मुंबई मेट्रो ४ (वडाळा-घाटकोपर-मुलुंड-ठाणे-कासारवडावली) व ४अ (कासारवडावली ते गायमुख) या दोन्ही प्रकल्पांसाठी केएफड्ब्ल्यु बँकेकडून एकूण ५४५ मिलीयन युरो (सुमारे रु. ४१७९ कोटी) रक्कमेचे कर्ज घेण्यासाठी करावयाच्या प्रकल्प व कर्ज करारानाम्यांच्या मसुद्यांस शासनाने माहे, ऑगस्ट, २०२० मध्ये मान्यता देण्यात आली व त्यानुषंगाने करारनामे स्वाक्षांकित करण्यात आले आहेत. यास्तव, मुंबई मेट्रो-४ प्रकल्पासाठी एशियन इन्फ्रास्ट्रक्चर इन्व्हेस्टमेन्ट बँकेकडून एमएमआरडीएने घ्यावयाच्या कर्ज सहाय्यास शासनाकडून देण्यात आलेली प्रतिहमी (Counter Guarantee) रद्द करण्याची बाब शासनाच्या विचाराधीन होती.
# Page 2
शासन निर्णय क्रमांकः एमआरडी-३३१७/प्र.क्र.७२/नवि-७
शासन निर्णय : प्रस्तुत प्रकरणी मुंबई मेट्रो-४ प्रकल्पासाठी एशियन इन्फ्रास्ट्रक्चर इन्व्हेस्टमेन्ट बँकेकडून एमएमआरडीएने घ्यावयाच्या कर्जासाठी शासनाच्या वित्त विभागाकडून क्र.बीएसपी-२०१७/ प्र.क्र.४९/ अर्थबळ, दिनांक ०७ जुलै, २०१७ रोजीच्या पत्रान्वये देण्यात आलेली प्रतिहमी (Counter Guarantee) या शासन निर्णयाद्वारे रद्द करण्यात येत आहे. तसेच सदरच्या शासन हमीस मा. मंत्रीमंडळाने दिलेल्या कार्योत्तर मान्यतेनुसार निर्गमित करण्यात आलेला नगर विकास विभाग शासन निर्णय क्रमांक: एमआरडी-३३१७/ प्र.क्र.७२/नवि-७, दिनांक १८ डिसेंबर, २०१७ देखील शासन निर्णयाद्वारे रद्द करण्यात येत आहे.
०२. सदर शासन निर्णय हा वित्त विभाग अनौपचारीक संदर्भ क्र.२५/२०२२/अर्थबळ, दिनांक २८ फेब्रुवारी, २०२२ अन्वये दिलेल्या मान्यतेनुसार निर्गमित करण्यात येत आहे.