# Page 1
महाराष्ट्र नगरपरिषदा, नगरपंचायती व औद्योगिक नगरी अधिनियम १९६५ च्या कलम ३१२ (अ) अंतर्गत व्यापक लोकहितासाठी नगरपरिषद सावनेर यांना निर्देश देणेबाबत...
सावनेर नगरपरिषदेच्या मालकीची आरक्षण क्र.९ मिनी स्टेडिअम कम स्पोर्ट कॉम्प्लेक्स येथील ३०० चौ.मी. जागा हस्तांतरणाबाबत.
महाराष्ट्र शासन
नगर विकास विभाग
शासन निर्णय क्रमांकः एमयुएन-२०२०/प्र.क्र.१६२/नवि-१८
मादाम कामा मार्ग, हुतात्मा राजगुरु चौक
मंत्रालय, मुंबई - ४०० ०३२.
दिनांक :- ०५ मार्च, २०२१
प्रस्तावना :
नागपूर जिल्हयातील सावनेर नगरपरिषदेच्या मालकीची आरक्षण क्रमांक ९ मिनी स्टेडिअम कम स्पोर्ट कॉम्प्लेक्स याकरीता १.६२ हेक्टर आर. इतकी जागा आरक्षित आहे. सदर जागेपैकी १५९०० चौ.मी.
म्हणजेच १.५९ हेक्टर आर. जागा यापूर्वी सन २००३ मध्ये नगरपरिषदेने विनामुल्य तालुका क्रिडा अधिकाऱ्याकडे हस्तांतरीत केली आहे. त्यासंदर्भात दिनांक २० फेब्रुवारी, २००४ रोजी करारनामादेखील करण्यात आला आहे. सदर आरक्षित जागेपैकी उर्वरित जागा (३०० चौ.मी.) सदर जागेवर गाळे बांधकाम करुन क्रिडा संकुलास आवश्यक सुविधा उपलब्ध करुन देण्यासाठी व भविष्यकालीन निधीची सोय व्हावी, याकरीता तालुका क्रिडा अधिकारी यांनी सावनेर नगरपरिषदेकडे मागणी केली आहे. सावनेर नगरपरिषद सदर जागा क्रिडा संकुलास देण्यास तयार आहे. तथापि सदर जागेवर क्रिडा अधिकाऱ्याकडून क्रिडा संकुलाच्या देखभाल व दुरुस्तीकरीता बांधण्यात येणारे गाळे यांचे वाटप नगरपरिषदेला ६०% व क्रिडा संकुलाकरीता ४०% असे प्रमाण ठेवावे, असा नगरपरिषदेने दिनांक २०/२/२०२० रोजी बहुमताने ठराव पारित केला आहे. परंतु क्रिडा विभागाने सदर गाळयापैकी ४० टक्के गाळे नगरपरिषदेस देण्याची तयारी दर्शविली आहे. सदर जागेवरील गाळे क्रिडा विभाग बांधणार असून बांधकाम केल्यानंतर नगरपरिषदेकडे ४० टक्के गाळे हस्तांतर करणार आहे. यामुळे नगरपरिषदेस विनामुल्य गाळे बांधुन मिळणार असल्याने नगरपरिषदेचे आर्थिक नुकसान होते, असे म्हणता येणार नाही. सदर जागेचे आरक्षण विचारात घेऊन क्रिडा विभाग त्याठिकाणी आंतरराष्ट्रीय दर्जाच्या ४०० मीटर धावणपट तयार करणार असून सदरचे सार्वजनिक प्रयोजन व व्यापक लोकहित विचारात घेऊन जागा क्रिडा विभागास हस्तांतर होणे आवश्यक आहे. सदर प्रकल्प हा राज्य शासनाचा असून लोकहिताचाही आहे. ही बाब विचारात घेता तसेच याप्रकरणातील शासनाच्या शालेय शिक्षण व क्रिडा विभागाचे अभिप्राय विचारात घेता, महाराष्ट्र नगरपरिषदा, नगरपंचायती व औद्योगिक नगरी अधिनियम १९६५ च्या कलम ३१२ अ अंतर्गत शासनाकडून
# Page 2
शासन निर्णय क्रमांकः एमयुएन-२०२०/प्र.क्र.१६२/नवि-१८
नगरपरिषदेस निर्देश देण्याचे विचाराधीन आहे. त्यानुसार शासनाने खालीलप्रमाणे नगरपरिषदेला निर्देश देण्याचा निर्णय घेतला आहे:
शासन निर्णय : सावनेर नगरपरिषदेच्या मालकीची विकास आराखडयानुसार आरक्षण क्रमांक ९ येथील जागा क्रिडा प्रयोजनासाठी आरक्षित असल्याने सदरचे सार्वजनिक प्रयोजन तसेच व्यापक लोकहित विचारात
घेऊन, उर्वरित ३०० चौ.मी. जागा क्रिडा विभागाकडे हस्तांतरीत करण्याबाबत नगरपरिषदेने तात्काळ सहमती देऊन सदर जागा क्रिडा विभागास हस्तांतरीत करावी. सदर जागेवर भविष्यात गाळे बांधण्याचा
निर्णय झाल्यास या गाळयांचा बांधकाम खर्च क्रिडा विभाग करेल व एकूण बांधकाम क्षेत्रापैकी ४० टक्के एवढे क्षेत्र नगरपरिषदेस विनामूल्य हस्तांतरीत करेल.
२. यासंदर्भात नगरपरिषदेला असे निर्देश का देण्यात येऊ नये यासाठी नगरपरिषद सावनेर यांनी १५ दिवसाच्या आत शासनाकडे अभिवेदन सादर करावे.