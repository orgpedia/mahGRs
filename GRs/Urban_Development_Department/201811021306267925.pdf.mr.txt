# Page 1
पुणे मुंबई हायपर लूप प्रकल्पाला सार्वजनिक पायाभूत सुविधा प्रकल्प व डीपी वर्ल्ड एफझेडई व हायपर लूप टेक्नॉलॉजीज्, आयएनसी यांना मूळ प्रकल्प सूचक म्हणून घोषित करण्यास मान्यता देणे.
महाराष्ट्र शासन
नगर विकास विभाग
शासन निर्णय क्रमांक : पीआरडी-३३१८/प्र.क्र.१०३/नवि-७,
मंत्रालय, मुंबई ४०० ०३२.
दिनांक : ०२ नोव्हेंबर, २०१८.
प्रस्तावना :
पुणे महानगर प्रदेश विकास प्राधिकरणाने दिनांक १०.०९.२०१८ च्या पत्रान्वये पुणे मुबई हायपरलूप प्रकल्प स्विस चॅलेंज पद्धती तत्वावरील प्रकल्प महाराष्ट्र पायाभूत सुविधा विकास सक्षम प्राधिकरण अधिनियम २०१८ खालील महाराष्ट्र पायाभूत सुविधा विकास सक्षम प्राधिकरणाकडे सादर केला होता. सदर प्रकल्पाच्या अनुषंगाने महाराष्ट्र पायाभूत सुविधा विकास सक्षम प्राधिकरणाच्या दिनांक १४.०९.२०१८ रोजीच्या बैठकीतील निर्णयानुसार पुणे मुंबई हायपर लूप प्रकल्पाला “सार्वजनिक पायाभूत सुविधा प्रकल्प” तसेच, डीपी वर्ल्ड एफझेडई व हायपर लूप टेक्नॉलॉजीज्, आयएनसी (DP World FZE & Hyper loop Technologies, Inc.) यांना मुळ प्रकल्प सूचक (Original Project Proponent) म्हणून घोषित करण्याबाबतच्या पुणे महानगर प्रदेश विकास प्राधिकरणाच्या प्रस्तावास मान्यता देण्याची बाब शासनाच्या विचाराधीन होती. या संदर्भात शासन पुढील प्रमाणे निर्णय घेत आहे :
शासन निर्णय :
पुणे महानगर प्रदेश विकास प्राधिकरणाने पुणे मुंबई हायपर लूप प्रकल्पाला “सार्वजनिक पायाभूत सुविधा प्रकल्प” तसेच, डीपी वर्ल्ड एफझेडई व हायपर लूप टेक्नॉलॉजीज्, आयएनसी (DP World FZE & Hyper loop Technologies, Inc.) यांना मुळ प्रकल्प सूचक (Original Project Proponent) म्हणून घोषित करण्याच्या अनुषंगाने पुढीलप्रमाणे मान्यता देण्यात येत आहे :
१) पुणे-मुंबई हायपरलूप प्रकल्प हा “पायाभूत सुविधा प्रकल्प" म्हणून घोषित करण्यास मान्यता देण्यात येत आहे.
२) डीपी वर्ल्ड एफझेडई व हायपर लूप टेक्नॉलॉजीज्, आयएनसी (DP World FZE व Hyper loop Technologies, Inc.) या भागीदारी कंपनीस मूळ प्रकल्प सूचक (Original Project Proponent) म्हणून मान्यता देण्यात येत आहे.
३) महाराष्ट्र पायाभूत सुविधा विकास सक्षम प्राधिकरण अधिनियम, २०१८ च्या कलम ५ (३) येथील “प्राधिकरणास, विहित करण्यात येईल अशा रीतीने, विनिर्दिष्ट पायाभूत प्रकल्पांसंदर्भातील त्याची कार्ये शासनाचा संबंधित विभाग किंवा प्राधिकरण, शासकीय अभिकरण किंवा यथास्थिती, स्थानिक प्राधिकरण यांच्याकडे सोपविता येतील” या तरतुदीनुसार प्रस्तुत प्रकल्पाच्या अंमलबजावणीसाठी पुणे महानगर प्रदेश विकास प्राधिकरणाने व्यवहार सल्लागाराची (Transaction Advisor) नियुक्ती करण्यास मान्यता देण्यात येत आहे.
# Page 2
शासन निर्णय क्रमांकः पीआरडी-३३१८/प्र.क्र.१०३/नवि-७
४) महाराष्ट्र पायाभूत सुविधा विकास सक्षम प्राधिकरण अधिनियम, २०१८ च्या कलम ५ (२) येथील “प्राधिकरणास अधिनियमाच्या तरतुदीच्या अंमलबजावणीसाठी शासनाच्या अधिकाऱ्यांनी पदनिर्देशित अधिकारी म्हणून नियुक्ती करता येईल” या तरतुदीनुसार पुणे महानगर प्रदेश विकास प्राधिकरणाचे मुख्य अभियंता (अभियांत्रिकी विभाग-२) यांना “पद निर्देशित अधिकारी (Designated Officer) म्हणून नियुक्त करण्यास मान्यता देण्यात येत आहे.