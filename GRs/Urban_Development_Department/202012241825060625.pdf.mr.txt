# Page 1
अकोला महानगरपालिकेने दिनांक २/७/२०२० रोजीच्या सर्वसाधारण सभेने पारित केलेले ठराव क्र.६ ते २२ व दिनांक ०२/०९/२०२० रोजीच्या स्थायी समितीच्या सभेत पारित केलेले ठराव क्र.५ ते ७, महाराष्ट्र महानगरपालिका अधिनियम कलम ४५१ अन्वये निलंबीत करणेबाबत...
महाराष्ट्र शासन,
नगरविकास विभाग,
शासन निर्णय क्रमांक- अकोला-२०२०/प्र.क्र.४४/नवि-२६
मंत्रालय, मुंबई-४०० ०३२.
दिनांक :- २४.१२.२०२०
संदर्भ :- विभागीय आयुक्त, अमरावती विभाग, अमरावती यांचे पत्र क्र. प्रशासकीय सेवा/कावि-२१७/ २०२० दि.०१.११.२०२०.
प्रस्तावना : अकोला महानगरपालिकेच्या दिनांक ०२.०७.२०२० रोजी संपन्न झालेल्या सर्वसाधारण सभेत विषय सूचीवरील विषय क्रमांक ६ वर चर्चा सुरु होताच गोंधळ सुरु झाला व या गोंधळातच विषय क्रमांक ७ ते १० वर कोणत्याही प्रकारची चर्चा न होता ठराव संमत झाल्याचे तर अन्य १२ विषय ऐनवेळचे विषय म्हणून घेवून कोणतीही चर्चा न करता मंजूर झाल्याची तक्रार श्री. राजेश मिश्रा, नगरसेवक यांनी शासनाकडे केली होती.
त्याचप्रमाणे अकोला महानगरपालिकेच्या स्थायी समितीच्या दिनांक ०२.०९.२०२० रोजीच्या बैठकीत मतदानाची मागणी केली असतानाही ती मान्य न करता विषय क्रमांक ४ ते ७ घाईगडबडीत मंजूर करण्यात आल्याची तक्रारही त्यांनी शासनाकडे केली होती.
सदर तक्रारीबाबत शासनाने विभागीय आयुक्त, अमरावती यांच्याकडून अहवाल मागविला होता.
विभागीय आयुक्त यांनी त्यांचा सदर अहवाल दिनांक १ नोव्हेंबर, २०२० रोजी शासनास सादर केला.
विभागीय आयुक्तांचा अहवाल व त्यासोबतची कागदपत्रे विचारात घेतल्यानंतर अकोला महानगरपालिकेच्या दिनांक ०२.०७.२०२० च्या सर्वसाधारण सभेत कोणतीही चर्चा न होता विषय सूचीवरील ठराव क्रमांक ६ ते १० व ऐनवेळच्या विषयाचे ठराव क्रमांक ११ ते २२ असे एकूण १७ ठराव महानगरपालिका अधिनियमातील सभांचे कामकाज करण्यासंदर्भातील परिशिष्ट “ड” मधील नियमांचा भंग करुन मंजूर झाल्याचे शासनास दिसून आले आहे. असाच नियमांचा भंग स्थायी समितीच्या दिनांक ०२.०९.२०२० रोजीच्या बैठकीत मंजूर झालेल्या ठराव क्रमांक ५ ते ७ च्या बाबतीतही दिसून आला आहे.
सबब, सर्वसाधारण सभेने दिनांक ०२.०७.२०२० रोजीच्या सभेत मंजूर केलेले ठराव क्र.६ ते २२ व स्थायी समितीच्या दिनांक ०२.०९.२०२० रोजीच्या बैठकीतील ठराव क्रमांक ५ ते ७ महाराष्ट्र महानगरपालिका अधिनियमातील कलम ४५१ नुसार विखंडीत करण्याबाबतचा प्रस्ताव शासनस्तरावर विचाराधीन होता.
त्याअनुषंगाने शासनाने खालील प्रमाणे निर्णय घेतला आहे.
# Page 2
शासन निर्णय क्रमांकः अकोला-२०२०/प्र.क्र.४४/नवि-२६
शासन निर्णय : अकोला, महानगरपालिका सर्वसाधारण सभेने पारित केलेले ठराव क्र. ६ ते २२ दिनांक ०२/०७/२०२० व स्थायी समितीच्या दिनांक ०२.०९.२०२० च्या सभेतील ठराव क्रमांक ५ ५ ते ७ हे महाराष्ट्र महानगरपालिका अधिनियमाचे कलम ४५१ (१) नुसार तात्पुरते निलंबित झाल्याचे मानण्यात येत आहे.
तथापि, यावर महाराष्ट्र महानगरपालिका अधिनियमाचे कलम ४५१ (२) नुसार आदेशाच्या दिनांकापासून एक महिन्यात महापालिका तसेच आयुक्त, अकोला महानगरपालिका तसेच स्थायी समिती यांना अभिवेदन करण्यास संधी देण्यात येत आहे. विहीत मुदतीत अभिवेदन प्राप्त न झाल्यास, या अधिनियमातील कलम ४५१(३) नुसार पुढील कार्यवाही करण्यात येईल.