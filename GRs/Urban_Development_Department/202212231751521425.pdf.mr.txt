# Page 1
नागपूर सुधार प्रन्यासमध्ये विविध संवर्गातील १३७ पदांच्या सरळ सेवा भरतीकरिता अट शिथील करण्याबाबत.
महाराष्ट्र शासन
नगर विकास विभाग
शासन निर्णय क्रमांक नासुप्र-१६२१/८९६/प्र.क्र.१८८/नवि-२६
नागपूर शिबिर कार्यालय, नागपूर.
दिनांक :- २३ डिसेंबर, २०२२.
वाचा :- १) शासन निर्णय क्र.नासुप्र-२०१६/प्र.क्र.१११/नवि-२६, दि.१२ मे,२०१७ २) शासन पत्र क्र. नासुप्र-२०१६/प्र.क्र.१११/नवि-२६, दि. १३ मार्च, २०१९ ३) सभापती, नागपूर सुधार प्रन्यास यांचे पत्र क्र.साप्रवि/आस्था/आ.वि./५५२० दि. २५ मे, २०२२.
४) शासन निर्णय, सामान्य प्रशासन विभाग, क्र.प्रानिमं १२२२/प्र.क्र.१३६/का.१३-अ, दि. २१ नोव्हेंबर, २०२२.
प्रस्तावना: नागपूर सुधार प्रन्यास ही नागपूर सुधार प्रन्यास अधिनियम, १९३६ अन्वये दि.०१ जानेवारी, १९३७ ला अधिस्थापित झाली असून, नागपूर शहरासाठी नागपूर सुधार प्रन्यासला महाराष्ट्र प्रादेशिक नियोजन व नगर रचना अधिनियम, १९६६ अंतर्गत, दि. २३ नोव्हेंबर, १९६७ च्या अधिसूचनेद्वारे नियोजन प्राधिकरण म्हणून कार्यरत आहे. नागपूर सुधार प्रन्यास अधिनियम, १९३६ मधील कलम ८९ (२) मधील तरतुदीनुसार प्रशासकीय सेवा, नगररचना सेवा, लेखा सेवा, विधी सेवा, उद्यान सेवा या संवर्गातील सेवा प्रवेश नियमास दि. १२ मे, २०१७ च्या शासन निर्णयान्वये, तसेच, तांत्रिक सेवा संवर्गासाठीचे सेवाप्रवेश नियमास नागपूर सुधार प्रन्यास (सेवांचे वर्गीकरण, सेवा भरती, पदोन्नती) नियम, २०१७ अंतर्गत दि.१८ मार्च, २०१९ च्या पत्रान्वये मान्यता देण्यात आली. यापैकी संदर्भाधीन शासन निर्णय क्र.१ मध्ये पुढील नमूद अटी व शर्तीमध्ये या अटी अंतर्भूत करण्यात आल्या.
१. या संवर्गातील सरळसेवेच्या कोणत्याही पदावर सरळसेवेने / नामनिर्देशनाने नवीन पदांची भरती करता येणार नाही. तसेच, यापुढे रिक्त होणाऱ्या सरळसेवेच्या कोट्यातील पदेही भरता येणार नाहीत.
२. सरळसेवेच्या कोटयातील पदांवर पदोन्नती देता येणार नाही.
२. शासनाने दि.०९ सप्टेंबर, २०२१ रोजी प्रख्यापित अध्यादेशान्वये नागपूर सुधार प्रन्यासला बरखास्त करण्याबाबत घेतलेला निर्णय, सदर अटी शासन निर्णयात अंतर्भूत करण्यामागील तत्कालीनकारणहोते. तथापि, सदर निर्णय शासनाने दि.०९ एप्रिल, २०२१ रोजी मागे घेतला असून नागपूर सुधार प्रन्यासला ७ योजना परत करुन नियोजन व विकास प्राधिकरणाचे अधिकार पूर्ववत देण्यात आले आहे. शासन निर्णयातील सरळसेवा कोट्यातील अथवा नामनिर्देशनाची पदे न भरणे किंवा पदोन्नती न देता येणे, या अटींमुळे नागपूर सुधार प्रन्यासला निर्धारित आवश्यक सरळसेवा भरती करता आली नाही. आता नागपूर सुधार प्रन्यासने या अटी शिथील करुन सरळसेवेने पदभरती करीता मान्यता प्रदान करण्याची संदर्भाधीन पत्र क्र.३ अन्वये विनंती केली आहे.
३. नागपूर सुधार प्रन्यास अधिनियम, १९३६ चे कलम २२ अन्वये सभापती, नागपूर सुधार प्रन्यास यांना सहाय्यक अभियंता श्रेणी-१ (गट-अ) पर्यंत व या पदाच्या समवेतनापर्यंतच्या पदावर नियुक्ती करण्याचे अधिकार आहेत व या पदापेक्षा वरिष्ठ श्रेणीमधील पदांवर नियुक्ती करण्याचे अधिकार नागपूर सुधार प्रन्यास विश्वस्त मंडळास आहेत. पदभरतीची आवश्यकता लक्षात घेता,
# Page 2
शासन निर्णय क्रमांकः नासुप्र-१६२१/८९६/प्र.क्र.१८८/नवि-२६
नागपूर सुधार प्रन्यास विश्वस्त मंडळाने दि. ०४ ऑक्टोबर, २०२१ रोजी पद भरतीस मान्यता दिली आहे. या पार्श्वभूमीवर,नागपूर सुधार प्रन्यासमध्ये सरळसेवेने आवश्यक पदांची भरती करण्याकरिता दि. १२ मे, २०१७ रोजी निर्गमित शासन निर्णयातील अटी शिथील करण्याची बाब शासनाच्या विचाराधीन होती.
शासन निर्णय: अ) नागपूर सुधार प्रन्यास पूर्ण क्षमतेने कार्यरत असल्याने, शासन निर्णय दि. १२ मे, २०१७मध्ये मुद्दा क्र.०१ मध्ये नमूद केलेल्या पुढील अटी रद्द करण्यास मान्यता देण्यात येत आहे: (१) या संवर्गातील सरळसेवेच्या कोणत्याही पदावर सरळसेवेने/ नामनिर्देशनाने नवीन पदांची भरती करता येणार नाही तसेच यापुढे रिक्त होणाऱ्या सरळसेवेच्या कोट्यातील पदेही भरता येणार नाहीत.
(२) सरळसेवेच्या कोटयातील पदांवर पदोन्नती देता येणार नाही.
आ) नागपूर सुधार प्रन्यास अधिनियम, १९३६ चे कलम २२ अन्वये सहाय्यक अभियंता श्रेणी-१ (गट-अ) पर्यंत व या पदाच्या समवेतनाच्या पदावर नियुक्ती करण्याचे अधिकार सभापती, नागपूर सुधार प्रन्यास यांना आहेत. तसेच, या श्रेणीवरील पदांवर नियुक्ती करण्याचे अधिकार नागपूर सुधार प्रन्यास विश्वस्त मंडळाला आहेत. यास्तव, नागपूर सुधार प्रन्यास विश्वस्त मंडळाच्या मान्यतेने सभापती, नागपूर सुधार प्रन्यास यांनी सरळ सेवेने पद भरती करण्याबाबत आवश्यक कार्यवाही करावी.
इ) सरळ सेवा भरतीने पद भरती करीता, शासनाच्या दि. २१ नोव्हेंबर, २०२२ रोजीच्या शासन निर्णयान्वये, घोषित धोरणानुसार नागपूर सुधार प्रन्यास मध्ये विविध पदांच्या भरतीकरीता टि.सी.एस.-आयओएन (टाटा कन्सल्टन्सी सर्व्हिसेस लिमिटेड) व आय.बी.पी.एस.
( इंस्टीट्युट ऑफ बँकिंग पर्सोनेल सिलेक्शन) या कंपन्यांची सेवा घेण्याची मुभा नागपूर सुधार प्रन्यासला आहे. यानुसार किंवा स्वतंत्रपणे महाराष्ट्र लोकसेवा आयोगामार्फत पदभरती करण्यासंदर्भात सभापती, नागपूर सुधार प्रन्यास व नागपूर सुधार प्रन्यास विश्वस्त मंडळ यांनी त्यांच्या स्तरावर उचित निर्णय घ्यावा.