# Page 1
मुंबई महानगर प्रदेश विकास प्राधिकरणाच्या एमटीएचएल व एमटीएचएल एक्स्टेंशन (चिर्ले ते मुंबई पुणे एक्स्प्रेसवे) प्रकल्पांसाठी कर्ज घेण्यास शासन मान्यता देण्याबाबत.
महाराष्ट्र शासन
नगर विकास विभाग
शासन निर्णय क्रमांक:- एमआरडी-३३२२/प्र.क्र.११०/नवि-७
मादाम कामा मार्ग, हुतात्मा राजगुरू चौक,
मंत्रालय, मुंबई-३२.
दिनांक:- १८ मे, २०२२.
प्रस्तावना:
मुंबई व नवी मुंबई यामधील वाहतूक वेगवान व्हावी या हेतूने मुंबई महानगर प्रदेश विकास प्राधिकरणामार्फत मुंबई ट्रान्स हार्बर लिंक रोड (एमटीएचएल) हा महाराष्ट्र शासनाचा अत्यंत महत्त्वाकांक्षी प्रकल्प राबविण्यात येत आहे. सदर २२ कि.मी. (समुद्रातील १६.५ कि.मी. व जमिनीवरील ५.५ कि.मी.) लांबीच्या प्रकल्पाची एकूण अंदाजित किंमत रु.१७,८४३ कोटी इतकी आहे. शासनाने एमटीएचएल प्रकल्पासाठी जायका या आंतरराष्ट्रीय वित्तीय संस्थेकडून घ्यावयाच्या कर्जासाठी रु.१५,१०० कोटीच्या मर्यादेत शासन हमी दिली आहे. मुंबई ट्रान्स हार्बर लिंक रोडवरील वाहतूकच्या नियोजनाच्या दृष्टीने प्राधिकरणाद्वारे चिर्ले ते मुंबई पुणे एक्स्प्रेसवे असा एमटीएचएल एक्स्टेंशन प्रकल्प देखील प्रस्तावित करण्यात आला आहे. सदर प्रकल्पांची विहित मुदतीत अंमलबजावणी करण्यासाठी प्राधिकरणास निधीची आवश्यकता आहे.
सबब, एमटीएचल रोड व एमटीएचएल एक्स्टेंशन (चिर्ले ते मुंबई पुणे एक्स्प्रेस वे) प्रकल्पांची अंमलबजावणी करण्यासाठी प्राधिकरणाला असलेली निधीची आवश्यकता व राज्यस्तरीय मंजुरी समितीने (SLSC) दिनांक १० मार्च २०२२ रोजी उक्त प्रकल्पांसाठी कर्ज देण्याबाबत घेतलेला निर्णय या बाबी विचारात घेऊन उक्त प्रकल्पांसाठी मुंबई महानगर प्रदेश विकास प्राधिकरण अधिनियम, १९७४ च्या कलम २१ नुसार मुंबई महानगर प्रदेश विकास प्राधिकरणाने मेगा सिटी स्किम-रिव्होल्विंग फंडातून (MCS-RF) एकूण रु.२६४९ कोटीचे कर्ज उभारण्यास शासन मंजुरी देण्याची बाब शासनाच्या विचाराधीन होती.
शासन निर्णय :
एमटीएचल रोड व एमटीएचएल एक्स्टेंशन (चिर्ले ते मुंबई पुणे एक्स्प्रेस वे) प्रकल्पांची अंमलबजावणी करण्यासाठी मुंबई महानगर प्रदेश विकास प्राधिकरणाने MCS-RF फंडातून २% व्याज दराने, १० वर्षांच्या परतफेडीचा (दोन अर्धवार्षिक हप्ते) कालावधी आणि २ वर्षांचा अधिस्थगन कालावधी (Moratorium Period) यांसह एकूण रु.२६४९ कोटीचे कर्ज उभारण्यास मुंबई महानगर प्रदेश विकास प्राधिकरण अधिनियम, १९७४ च्या कलम २१ नुसार पुढील अटींच्या अधीन राहून शासन मान्यता देण्यात येत आहे:
# Page 2
शासन निर्णय क्रमांकः एमआरडी-३३२२/प्र.क्र.११०/नवि-७
१) मुंबई मेगासिटी स्कीम रिव्हॉल्व्हिंग फंडातून घ्यावयाच्या कर्जाचा विनियोग केवळ एमटीएचल रोड व एमटीएचएल एक्स्टेंशन (चिर्ले ते मुंबई पुणे एक्स्प्रेस वे) प्रकल्पांसाठीच करणे अनिवार्य राहील.
२) मुंबई महानगर प्रदेश विकास प्राधिकरणाने सदर कर्जाची उचल आवश्यकतेनुसार करावी.
३) सदर कर्जाच्या परतफेडीसाठी शासन हमी देणार नाही.
४) मुंबई महानगर प्रदेश विकास प्राधिकरणाने मुंबई मेगासिटी स्कीम रिव्हॉल्व्हिंग फंडातून देण्यात येणाऱ्या कर्जाबाबतच्या सर्व अटी व शर्तींचे तंतोतत अनुपालन करणे प्राधिकरणावर बंधनकारक राहील.
५) मुंबई महानगर प्रदेश विकास प्राधिकरणाने उत्पन्नस्त्रोतांचा आढावा घेऊन उत्पन्न वाढीसाठी आवश्यक कार्यवाही करून सदर कर्ज निधीची व प्रकल्पासाठी यापूर्वी उभारलेल्या कर्ज निधीची सव्याज परतफेड विहित कालावधीमध्ये करण्याची प्राधिकरणाने खबरदारी घ्यावी.
६) सदर कर्जाच्या अनुषंगाने शासनाच्या मालकीची किंवा शासनाच्या परवानगीची आवश्यकता आहे अशी कोणतीही मालमत्ता तारण ठेवता येणार नाही.