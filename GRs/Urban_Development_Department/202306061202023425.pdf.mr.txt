# Page 1
मुंबई मेट्रो मार्ग-५ (ठाणे-भिवंडी-कल्याण) या उन्नत मेट्रो रेल प्रकल्पातील धामणकर नाका ते टेमघर दरम्यानची मार्गिका हि उन्नत मार्गिकेऐवजी भूमिगत मार्गिका करण्यास मान्यता देणेबाबत.
महाराष्ट्र शासन
नगर विकास विभाग
शासन निर्णय क्रमांक :- एमआरडी - ३३१६/प्र.क्र.१३९(भाग-२)/नवि-७
मादाम कामा मार्ग, हुतात्मा राजगुरू चौक,
मंत्रालय, मुंबई-३२.
दिनांक :- ०६ जून, २०२३.
वाचा : १. नगर विकास विभाग शासन निर्णय क्रमांक एमआरडी-३३१६/प्र.क्र.१३९/नवि-७, दि. २१ डिसेंबर, २०१७.
२. मुंबई महानगर प्रदेश विकास प्राधिकरणाच्या दि. २८ फेब्रुवारी, २०२२ रोजीच्या १५२व्या बैठकीतील ठराव क्र. १५९५
प्रस्तावना: राज्य शासनाने मुंबई मेट्रो रेल्वे मार्ग - ५ (ठाणे- भिवंडी-कल्याण) या रु.८,४१७ कोटी किंमतीच्या पूर्णतः उन्नत मेट्रो प्रकल्पाची एमएमआरडीएमार्फत उभारणी करण्यास दिनांक २१ डिसेंबर, २०१७ रोजी मान्यता दिली आहे. प्रकल्पाच्या मूळ मंजूर डीपीआरनुसार सदर मेट्रो मार्गाची उन्नत मार्गिका (Elevated Line) ठाण्यातील कापूरबावडी येथून ठाणे-भिवंडी रस्त्याने भिवंडी शहरातील राजीव गांधी चौक येथून कल्याण रोड मार्गावरून राजनोली ते दुर्गाडी पर्यंत व त्यापुढे कल्याण शहरातून कल्याण-शीळ रोड मार्गे कल्याण एपीएमसीपर्यंत प्रस्तावित केली आहे.
सदर प्रकल्पाच्या टप्पा-१ (ठाणे ते भिवंडी) मध्ये मार्गिकेसंबंधी तसेच पुनर्वसन व पुनर्वसाहत संबंधी विशेष समस्या नसल्यामुळे सदर लांबीतील स्थापत्य कामे हाती घेण्यात आली असून आतापर्यंत ७९ टक्के भौतिक प्रगती साध्य झाली आहे. तथापि टप्पा -२ (भिवंडी ते कल्याण) मार्गिकेतील भिवंडी शहरातील राजीव गांधी चौक ते साईबाबा मंदीर, टेमघर पर्यंत (सुमारे ३ कि. मी. लांबी मध्ये) मोठया प्रमाणात पुनर्वसन व पुनर्वसाहत संबंधी समस्या असल्यामुळे टप्पा-२ ची स्थापत्य कामे अद्याप हाती घेण्यात आलेली नाहीत.
मुंबई महानगर प्रदेश विकास प्राधिकरण सभेच्या दि. २२/०२/२०२२ रोजीच्या १५२ व्या बैठकीमध्ये मेट्रो मार्ग-५ प्रकल्पातील धामणकर नाका ते टेमघर दरम्यानच्या मूळ नियोजित उन्नत मेट्रो मार्गाचे भूमिगत मेट्रो मार्गिकेत बदल करण्याचा निर्णय घेतला आहे. त्यानुसार प्राधिकरणाने सदर बदलास राज्य शासनाची तत्वतः मंजूरी मिळण्याबाबतचा शासनाच्या मान्यतेसाठी सादर केला असून सन मान्यता देण्याची बाब शासनाच्या विचाराधीन होती. त्यानुषंगाने शासन खालीलप्रमाणे निर्णय घेत आहे.
शासन निर्णय :
मुंबई मेट्रो लाईन-५ (ठाणे-भिवंडी-कल्याण) या प्रकल्पास यापुर्वी दिनांक २१ डिसेंबर, २०१७ रोजीच्या शासन निर्णयाद्वारे दिलेली मान्यता व प्राधिकरणाने विविध तांत्रिक व वित्तीय बाबी विचारात घेऊन टप्पा-२ (भिवंडी ते कल्याण) मधील धामणकर नाका ते टेमघर दरम्यान भूमिगत मार्गिका उभारण्याबाबत प्राधिकरण सभेच्या दि. २२/०२/२०२२ रोजीच्या १५२ व्या बैठकीमध्ये घेतलेल्या निर्णयाच्या पार्श्वभूमीवर, मुंबई मेट्रो लाईन-५ (ठाणे-भिवंडी-कल्याण) या प्रकल्पामध्ये भिवंडी ते कल्याण या टप्प्यातील धामणकर नाका ते टेमघर मधील उन्नत मार्गिकेचे भूमिगत मार्गिकेत बदल करण्यास पुढील अटीं व शर्तीवर शासनाची तत्वतः मान्यता देण्यात येत आहे.
# Page 2
शासन निर्णय क्रमांकः एमआरडी-३३१६/प्र.क्र.१३९(भाग-२)/नवि-७
१. मुंबई मेट्रो लाईन-५ (ठाणे-भिवंडी-कल्याण) प्रकल्पास शासन निर्णय दिनांक २१ डिसेंबर, २०१७ अन्वये मंजूर केलेल्या राज्य शासन हिश्श्यापेक्षा कोणतेही अतिरिक्त दायित्व/जबाबदारी राज्य शासनावर येणार नाही.
२. प्राधिकरणाने प्रस्तावित भूमिगत मार्गिकेबाबतचा सविस्तर प्रकल्प अहवाल तयार करुन शासन मान्यतेस्तव सादर करावा.
३. प्रकल्पाच्या भिवंडी ते कल्याण या टप्प्यामधील कामे हाती घेण्यापूर्वी मुंबई महानगर प्रदेश विकास प्राधिकरणाच्या कार्यकारी समितीची मान्यता घेण्यात यावी.
सदरचा शासन निर्णय नियोजन विभाग अनौपचारिक संदर्भ क्र.९२/१४४७, दि.०९/१२/२०२२ व वित्त विभाग संदर्भ क्र.३८९/व्यय-३, दि.२३/१२/२०२२ अन्वये दिलेले अभिप्राय यानुसार निर्गमित करण्यात येत आहे.