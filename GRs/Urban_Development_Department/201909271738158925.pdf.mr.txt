# Page 1
“स्वच्छता ही सेवा” या मोहिमे अंतर्गत दिनांक १ ऑक्टोबर, २०१९ ते ३ ऑक्टोबर, २०१९ या कालावधीत मंत्रालयात प्लास्टिकला पर्याय असलेल्या वस्तूंचे प्रदर्शन व विक्री तसेच प्लास्टिक संकलन व “सिंगल युज प्लास्टिक” चा वापर बंद करणेबाबत.
महाराष्ट्र शासन
नगर विकास विभाग
शासन परिपत्रक, क्रमांक : स्वमअ-२०१९/प्र.क्र.१२०/नवि ३४
हुतात्मा राजगुरु चौक, मादाम कामा मार्ग,
४ था मजला, मंत्रालय, मुंबई ४०००३२
दिनांक : २७ सप्टेंबर, २०१९
वाचा: १. शासन निर्णय, नगर विकास विभाग, क्रमांक स्वभाअ २०१५/प्र.क्र.२३/नवि ३४ दि.१५.०५.२०१५ २. शासन अधिसूचना, पर्यावरण विभाग, क्रमांक प्लास्टिक २०१८/प्र.क्र.२४/ताक-४, दि.३०.०६.२०१८
शासन परिपत्रक
केंद्र शासनाच्या स्वच्छ भारत अभियानच्या धर्तीवर राज्यामध्ये संदर्भीय क्रमांक १ येथील शासन निर्णयान्वये स्वच्छ भारत अभियान (नागरी) राबविण्यात येत आहे. दिनांक २ ऑक्टोबर, २०१९ रोजी राष्ट्रपिता महात्मा गांधी यांची १५० वी जयंती असून, राष्ट्रपिता महात्मा गांधी यांच्या स्वप्नातील स्वच्छ भारताची संकल्पना साकारण्यासाठी मा.पंतप्रधान महोदयांनी दिनांक १५ ऑगष्ट, २०१९ रोजी लाल किल्यावरून राष्ट्राला उद्देशुन केलेल्या भाषणात तसेच, दिनांक २५ ऑगष्ट, २०१९ रोजी आकाशवाणी वरून प्रसारित “मन की बात” मधून दिनांक २ ऑक्टोबर, २०१९ पासून संपूर्ण देशात सिंगल युज प्लास्टिक (Singal Use Plastic (SUP) ) चा वापर बंद करण्याची घोषणा केली आहे. त्याअनुषंगाने समाजातील सर्व घटकांच्या सहभागाने हे अपेक्षित ध्येय साध्य करण्यासाठी ध्येय दिनांक ११ सप्टेंबर, २०१९ पासून ते दिनांक २७ ऑक्टोबर, २०१९ पर्यत संपूर्ण देशामध्ये “स्वच्छता ही सेवा” ही मोहिम खालील वेळापत्राकानुसार राबविण्याबाबत केंद्र शासनाने सूचित केले आहे.
त्यानुसार, “स्वच्छता ही सेवा” ही मोहिम राज्यामध्ये प्रभावपणे राबविण्याच्या सूचना देण्यात आल्या आहेत.
२. तसेच, संदर्भीय क्रमांक २ येथील दिनांक ३०.०६.२०१८ च्या पर्यावरण विभागाच्या अधिसूचनेनुसार राज्यात प्लास्टिक बंदी लागू करण्यात आली आहे.
३. “स्वच्छता ही सेवा” या मोहिमेच्या टप्पा क्रमांक २ मध्ये शहरातील सर्व नागरीकांकडे असलेले प्लास्टिक त्यांच्याकडून गोळा करणे व हे नागरीक स्वत: प्लास्टिकचा वापर करणार नाहीत अशा प्रकारची प्रतिज्ञा (Pleadge) घेणे व टप्पा क्रमांक ३ मध्ये गोळा केलेल्या प्लास्टिकचे पुनर्चक्रीकरण (रिसायकल) करून / त्याची शास्त्रोक्त पध्दतीने विल्हेवाट लावून, महाराष्ट्र प्लास्टिकमुक्त करणे हे प्रमुख उद्दिष्ट असणार आहे.
४. त्याअनुषंगाने टप्पा २ हा दिनांक १ ऑक्टोबर, २०१९ ते दिनांक ३ ऑक्टोबर, २०१९ या कालावधीत संपूर्ण राज्यामध्ये राबविण्यात येणार आहे. त्याचा एक भाग म्हणून मंगळवार दिनांक १ ऑक्टोबर, २०१९ रोजी सकाळी १०.३० वाजता मंत्रालयातील त्रिमुर्ती पटांगणात मा. मुख्यसचिव महाराष्ट्र राज्य यांच्या उपस्थित
# Page 2
शासन परिपत्रक क्रमांकः स्वमअ-२०१९/प्र.क्र.१२०/नवि ३४
कार्यक्रम आयोजित केला असून या कार्यक्रमात मा. मुख्यसचिव हे उपस्थितांना “सिंगल युज प्लास्टीकचा” वापर न करण्याबाबत प्रतिज्ञा देणार आहेत. त्याच प्रमाणे याच ठिकाणी बंदी असणाऱ्या प्लास्टीकला पर्याय असलेल्या वस्तूचे प्रदर्शन व विक्री आयोजित केली आहे.
५. त्याच प्रमाणे या कालावधीत तेथे एक प्लास्टिक संकलन केंद्र स्थापन करण्यात येणार आहे.
मंत्रालयातील अधिकारी व कर्मचारी यांना आवाहन करण्यात येते की, त्यांच्याकडील प्लास्टिक, सदर प्लास्टिक संकलन केंद्रात जमा करण्यात यावे. मंत्रालयीन अधिकारी व कर्मचारी यांनी प्लास्टिक जमा केल्याबद्दल प्रोत्साहन म्हणून एक कापडी पिशवी भेट देण्यात येईल. तसेच, या केंद्राजवळ एक सेल्फी पॉइंट उभारण्यात येणार असून तेथे त्यांना सेल्फी काढून प्लास्टिक न वापरण्याबाबत प्रतिज्ञा तेथे ठेवलेल्या नोंदवहित स्वाक्षरी करून घेता येईल.
६. मंत्रालयातील सर्व अधिकारी व कर्मचारी यांना सदर कार्यक्रमास आपल्या अधिनस्त कर्मचाऱ्यांसह उपस्थित राहण्याची विनंती करण्यात येत आहे.