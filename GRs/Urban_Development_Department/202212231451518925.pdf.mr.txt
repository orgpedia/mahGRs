# Page 1
कल्याण-डोंबिवली महानगरपालिका स्मार्ट सिटी प्रकल्पाकरीता महानगरपालिका हिश्श्यापोटी रक्कम रू. १५० कोटी कर्ज उभारण्यास परवानगी देण्याबाबत.
महाराष्ट्र शासन
नगर विकास विभाग
शासन निर्णय क्रमांक:- कडोंम-१०२२/प्र.क्र.१२५/नवि-२८
मादाम कामा मार्ग, हुतात्मा राजगुरू चौक,
मंत्रालय, मुंबई - ३२.
दिनांक:- २३ डिसेंबर, २०२२
संदर्भ:-१) प्रशासक तथा आयुक्त, कल्याण-डोंबिवली महानगरपालिका यांचा ठराव क्र.४८, दि.१४.०९.२०२२
२) आयुक्त, कल्याण-डोंबिवली महानगरपालिका यांचे पत्र क्र. कडोंमपा/मुलेविअ/२५३, दि.२२.०९.२०२२.
३) आयुक्त, कल्याण-डोंबिवली महानगरपालिका यांचे पत्र क्र. कडोंमपा/मुलेविअ/३७३(अ), दि.२९.११.२०२२.
प्रस्तावनाः
सन २०११ च्या जनगणनेनुसार भारतातील ३१ टक्के लोकसंख्या शहरात रहात असून, देशाच्या एकूण स्थूल उत्पन्नाच्या (जी.डी.पी.) च्या ६३ टक्के वाटा हा शहरी भागाचा आहे. सध्याचा लोकसंख्या वाढीचा वेग
लक्षात घेता शहरातील लोकसंख्येचे प्रमाण हे एकूण लोकसंख्येच्या ४० टक्के असणार असून, देशाच्या
जी.डी.पी. मधील त्यांचा वाटा हा ७५ टक्के असणार आहे. महाराष्ट्रातील एकूण लोकसंख्येपैकी ४५.२३ टक्के
लोकसंख्या ही शहरात राहत आहे. त्याअनुषंगाने शहराकडे नागरिकांचा वाढता ओढा विचारात घेता शहरातील
भौतिक, संस्थात्मक, सामाजिक व आर्थिक पायाभूत सुविधांचा सर्वंकष विकास होणे आवश्यक आहे. सदर
पायाभूत सुविधा या शहरातील नागरिकांच्या जीवनमानाचा दर्जा सुधारण्यास, लोकांना गुंतवणूकीस आकर्षित
करण्यास व वाढ आणि विकासाचे सुनियोजित चक्र स्थापित करण्यास महत्त्वाची भूमिका बजावणार आहेत.
त्याअनुषंगाने केंद्र शासनाने स्मार्ट सिटी अभियान हे महत्त्वाकांक्षी अभियान राबविण्याचा निर्णय घेतलेला आहे.
प्रथमत: दि.१४.०८.२०१५ च्या निर्णयान्वये स्मार्ट सिटी अभियानाकरीता राज्य शासनामार्फत १० शहरांची निवड
करण्यात आलेली असून, त्यामध्ये कल्याण-डोंबिवली महानगरपालिकेचा देखील समावेश आहे.
२. स्मार्ट सिटी योजनेच्या वित्तीय आकृतीबंधानुसार केंद्र शासन, राज्य शासन व महानगरपालिका हिस्सा ५०:२५:२५ असा आहे. कल्याण-डोंबिवली महानगरपालिका स्मार्ट सिटी प्रकल्पाकरीता मोठया प्रमाणात निधीची
आवश्यकता असल्याने व महानगरपालिकेची आर्थिक स्थिती पाहता, स्मार्ट सिटी प्रकल्पाकरीता महापालिका
हिस्सा, महानगरपालिका निधीतून भरणे शक्य नसल्याने, कल्याण-डोंबिवली महानगरपालिका प्रशासकीय ठराव क्र. ४८, दि.१४.०९.२०२२ अन्वये कल्याण-डोंबिवली महानगरपालिका स्मार्ट सिटी प्रकल्पाकरीता
महापालिका हिश्श्यापोटी रक्कम रू. १५० कोटी कर्ज उभारण्यास मान्यता देण्यात आली आहे. तसेच, सदरचा
खर्च महानगरपालिका निधीतून भागत नसल्यास, खाजगी व शासकीय वित्तिय संस्थांकडून कर्ज घेण्यास, शासनाकडून महाराष्ट्र महानगरपालिका अधिनियमाच्या कलम १०९ अन्वये परवानगी घेण्यास मान्यता दिली आहे.
# Page 2
शासन निर्णय क्रमांकः कडोंम-१०२२/प्र.क्र.१२५/नवि-२८
३. त्यानुसार आयुक्त, कल्याण-डोंबिवली महानगरपालिका यांनी कल्याण-डोंबिवली महानगरपालिका स्मार्ट सिटी प्रकल्पाकरीता महापालिका हिश्श्यापोटी रक्कम रू. १५० कोटी कर्ज घेण्यास, महाराष्ट्र
महानगरपालिका अधिनियमाच्या कलम १०९ अन्वये, बँक ऑफ बडोदा या राष्ट्रीयकृत बँकेकडून कर्ज
घेण्यास शासनाची मान्यता देण्याचे प्रस्तावित केले आहे. कल्याण-डोंबिवली महानगरपालिका प्रशासकीय
ठराव क्र. ४८, दि.१४.०९.२०२२ अन्वये मान्यता दिल्यानुसार, स्मार्ट सिटी प्रकल्पाकरीताबँक ऑफ बडोदा
या राष्ट्रीयकृत बँकेकडून कर्ज घेण्यास, महाराष्ट्र महानगरपालिका अधिनियमाच्या कलम १०९ नुसार शासन
मंजूरी देण्याची बाब शासनाच्या विचाराधीन होती.
शासन निर्णय-:
आयुक्त, कल्याण-डोंबिवली महानगरपालिका यांनी त्यांच्या दि.२२.०९.२०२२ व दि.२९.११.२०२२
च्या पत्रांद्वारे शासनास सादर केलेल्या प्रस्तावाच्या अनुषंगाने सांगोपांग विचार करून, कल्याण-डोंबिवली
महानगरपालिका स्मार्ट सिटी प्रकल्पाकरीता, बँक ऑफ बडोदा या राष्ट्रीयकृत बँकेकडून महापालिका
हिश्श्यापोटी रक्कम रू. १५० कोटी एवढे कर्ज उभारण्यास, महाराष्ट्र महानगरपालिका अधिनियमाच्या,
कलम १०९ नुसार पुढील अटी व शर्तीच्या अधीन राहून शासन मान्यता देण्यात येत आहे.
१) बँक ऑफ बडोदा या राष्ट्रीयकृत बँकेकडून प्राप्त कर्जाचा विनियोग केवळ कल्याण-डोंबिवली महानगरपालिका स्मार्ट सिटी प्रकल्पासाठी करावयाचा आहे. सदर कर्ज निधी या
प्रयोजनाव्यतिरीक्त इतर प्रयोजनार्थ वापरता येणार नाही.
२) कल्याण-डोंबिवली महानगरपालिकेस या शासन निर्णयानुसार रू. १५० कोटी रक्कमेच्या मर्यादेत
कर्ज उभारणेस शासनाची ना-हरकत दिली असली तरी, कर्जाची प्रत्यक्ष उचल आवश्यकतेनुसार करण्यात यावी.
३) सदर कर्जाच्या परतफेडीसाठी शासन हमी देणार नाही.
४) कर्ज देणारी वित्तीय संस्था यांनी सुचविलेल्या अटी व शर्ती कल्याण-डोंबिवली महानगरपालिका व संबंधित वित्तिय संस्था यांनी परस्पर मान्य कराव्यात.
५) महानगरपालिकेच्या उत्पन्नस्त्रोतांचा आढावा घेऊन उत्पन वाढीसाठी आवश्यक कार्यवाही करून
सदर कर्ज निधीची व यापूर्वी उभारलेल्या कर्ज निधीची सव्याज परतफेड विहित कालावधीमध्ये
करणेबाबत कार्यवाही करणे, कल्याण-डोंबिवली महानगरपालिकेला बंधनकारक आहे.
६) सदर कर्जाच्या अनुषंगाने शासनाच्या मालकीची किंवा शासनाच्या परवानगीची आवश्यकता आहे अशी कोणतीही मालमत्ता तारण ठेवता येणार नाही.
७) कर्ज परतफेडीचा कालावधी १० वर्ष इतका ठरविण्यात आला आहे. सदर मुदतीत कर्जाची परतफेड
होईल असे महानगरपालिकेने पहावे. कोणत्याही बाबतीत सदर कर्ज परतफेड करावयाचा
कालावधी ६० वर्षांपेक्षा जास्त असता कामा नये.
पृष्ठ ३ पैकी २
# Page 3
शासन निर्णय क्रमांकः कडोंम-१०२२/प्र.क्र.१२५/नवि-२८
८) बांधकाम पार पाडण्यासाठी कर्जाऊ घेतलेल्या भागाचा विनियोग त्या बांधकामावर लावलेल्या
नगरपालिका अधिकारी किंवा कर्मचारी यांच्या व्यतिरीक्त अन्य कोणत्याही अधिकारी / कर्मचारी
यांचे वेतन किंवा भत्ते देण्यासाठी करता येणार नाही.
९) कर्जपरतफेडीसाठी महानगरपालिकेने कर्ज निवारण निधी स्थापन केला पाहिजे.
१०) सदर कर्ज रक्कमेच्या परतफेडीचे हप्ते विहित कालावधीत संबंधित वित्तीय संस्थेकडे जमा
करण्याची जबाबदारी आयुक्त/प्रशासक कल्याण-डोंबिवली महानगरपालिका यांची राहील.