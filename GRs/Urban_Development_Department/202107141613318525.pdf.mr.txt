# Page 1
नवी मुंबई महानगरपालिका क्षेत्रातील मालमत्तांचे Light Detection and Ranging (LIDAR) Technology वापरून सर्वेक्षण करण्यासंदर्भातील स्थायी समितीचा ठराव क्र. ५१८, दि.०६.०३.२०१९ महाराष्ट्र महानगरपालिका अधिनियमाच्या कलम ४५१ (३) अन्वये अंतिमत: विखंडित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- नमुंम-१२२०/प्र.क्र.७५/नवि-२८
मंत्रालय (मुख्य इमारत), ४ था मजला,
मादाम कामा मार्ग, हुतात्मा राजगुरू चौक,
मुंबई-४०० ०३२.
दिनांक:- १४ जुलै, २०२१
संदर्भ:- १) नवी मुंबई महानगरपालिका सर्वसाधारण सभा ठराव क्र.१६६८, दि.१९.०५.२०१७.
२) नवी मुंबई महानगरपालिका स्थायी समिती ठराव क्र.५१८, दि.०६.०३.२०१९.
३) आयुक्त, नवी मुंबई महानगरपालिका यांचे पत्र क्र.नमुंमपा/श.अ./४६५/२०१९, दि.०७.०६.२०१९.
४) शासन निर्णय समक्रमांक दि.११.०२.२०२१.
५) नवी मुंबई महानगरपालिका यांचे पत्र क्र. नमुंमपा/श.अ./२०२१/२०२१, दि.२८.०५.२०२१.
प्रस्तावना:
नवी मुंबई महानगरपालिका क्षेत्रातील मालमत्तांचे Light Detection and Ranging (LIDAR) Technology वापरून जी. आय.एस सर्वेक्षण व मॅपिंग करण्याबाबतची निविदा सुचना प्रसिद्ध करुन पात्र निविदाकार M/s Ceinsys Tech. Ltd. यांना १२ महिन्यांसाठी कामाचा ठेका देण्याबाबतचा प्रस्ताव महानगरपालिका प्रशासनाने महानगरपालिकेच्या स्थायी समितीपुढे सादर केला. प्रशासनाच्या या प्रस्तावावर मतदान होऊन ७ विरुद्ध ५ मताने स्थायी समितीने ठराव क्र.५१८, दि.०६.०३.२०१९ अन्वये सदर प्रस्ताव नामंजूर केला. नवी मुंबई महानगरपालिका स्थायी समिती सभेने नामंजूर केलेला उक्त ठराव हा महानगरपालिकेच्या आर्थिक हिताच्या विरोधात असल्याने, संदर्भीय दि.११.०२.२०२१ च्या शासन निर्णयान्वये सदर ठराव प्रथमत: निलंबित करण्यात आला व संबंधितांस तीस दिवसांच्या आत अभिवेदन सादर करण्याचे कळविण्यात आले.
०२. त्यास अनुसरुन नवी मुंबई महानगरपालिका यांनी त्यांच्या संदर्भीय दि.२८.०५.२०२१ च्या पत्रान्वये अभिवेदन सादर केले असून त्यात त्यांनी असे नमूद केले आहे की, LIDAR Technology वापरल्याने महानगरपालिका क्षेत्रातील मालमत्तांचे सर्वेक्षण होऊन महानगरपालिकेच्या उत्पन्नात वाढ, अतिक्रमण निर्मुलनास मदत तसेच पालिकेच्या विविध योजनांना मदत होत असल्याने प्रशासनाच्या प्रस्तावाची अंमलबजावणी होणे आवश्यक आहे. यासाठी स्थायी समितीचा ठराव हा महानगरपालिकेच्या आर्थिक हिताच्या विरोधात असल्याने तो विखंडीत करून प्रशासनाच्या प्रस्तावास मान्यता देण्यात यावी.
३. नवी मुंबई महानगरपालिका यांनी उक्त ठरावाच्या विखंडनाकरीता नमूद केलेली कारणमिमांसा विचारात घेता, सदर ठराव नवी मुंबई महानगरपालिकेच्या आर्थिक हिताच्या विरोधात असल्याचे स्पष्ट होत असल्याने, नवी मुंबई महानगरपालिकेच्या स्थायी समिती सभेने पारित केलेला ठराव क्र.५१८, दि.०६.०३.२०१९ हा महाराष्ट्र महानगरपालिका अधिनियमाच्या कलम ४५१(३) अनुसार अंतिमतः विखंडीत करण्याची बाब शासनाच्या विचाराधीन होती.
# Page 2
शासन निर्णय क्रमांकः नमुंम-१२२०/प्र.क्र.७५/नवि-२८
शासन निर्णयः
नवी मुंबई महानगरपालिका क्षेत्रातील मालमत्तांचे Light Detection and Ranging (LIDAR) Technology वापरून सर्वेक्षण करण्यासंदर्भातील आयुक्त, नवी मुंबई महानगरपालिका यांचा दि.०६.०३.२०१९ चा प्रस्ताव फेटाळण्याबाबत स्थायी समितीने केलेला ठराव क्र. ५१८, दि.०६.०३.२०१९ हा, महानगरपालिकेच्या आर्थिक हिताच्या विरोधात असल्याने, शासनास असलेल्या अधिकारांचा वापर करून, महाराष्ट्र महानगरपालिका अधिनियमाच्या कलम ४५१ (३) अन्वये अंतिमत: विखंडीत करण्यात येत आहे. त्याचप्रमाणे नवी मुंबई महानगरपालिका प्रशासनाच्या दि.०६.०३.२०१९ च्या मूळ प्रस्तावास शासन मंजूरी देण्यात येत आहे.