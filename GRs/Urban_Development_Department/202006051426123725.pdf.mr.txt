# Page 1
महाराष्ट्र महानगरपालिका अधिनियम, १९४९ चे कलम ४५१ अन्वये सांगली मिरज कुपवाड शहर महानगरपालिकेचा महासभा ठराव क्र.१०१, दि.२४/१२/२०१८ अंतिमत: विखंडीत करणेबाबत.
महाराष्ट्र शासन
नगर विकास विभाग
शासन निर्णय क्रमांक एमयुपी-२०१९/प्र.क्र. ९४/नवि-१९
मंत्रालय, मुंबई-४०० ०३२.
दिनांक : ०८ जुन, २०२०
संदर्भ :
१) आयुक्त, सांगली मिरज कुपवाड शहर महानगरपालिका यांचे पत्र जा.क्र. अमृत/तांशा/ पापुविमी/३३७/२०१९, दिनांक २८/०२/२०१९.
२) शासन निर्णय समक्रमांक दि.१२/०७/२०१९.
३) आयुक्त, सांगली मिरज कुपवाड शहर महानगरपालिका यांचे पत्र जा.क्र.मनपा/पापुवि/मी/अमृत /१३२७/२०१९, दिनांक २७/१२/२०१९.
प्रस्तावना : सन २०१५-१६ या वर्षापासून केंद्र शासन पुरस्कृत अमृत अभियानाची अंमलबजावणी राज्यामध्ये करण्यात येत आहे. सदर अभियानांतर्गत पाणीपुरवठा, मलनि:स्सारण, पर्जन्य जलवाहिनी, नागरी परिवहन व हरितक्षेत्र विकास इत्यादी पायाभुत सुविधांची निर्मिती अभियान शहरांमध्ये करण्यात येणार आहे. त्यानुसार मिरज पाणीपुरवठा प्रकल्पाचा त्यात समावेश असून त्याची अंमलबजावणी करण्यासंदर्भात सांगली मिरज कुपवाड शहर महानगरपालिकेच्या महासभा ठराव क्र.१०१, दिनांक २४/१२/२०१८ मधील निर्णय क्र.१ (अंशत:), निर्णय क्र.२ व ३ (पूर्णत:) हे केंद्रशासन व राज्य शासनाने विहीत केलेल्या तरतुदींशी विसंगत तसेच देण्यात आलेल्या अधिकाराच्या विरुध्द किंवा मर्यादेबाहेर असल्याने, व्यापक लोकहितास्तव योजनेची विहीत कालावधीत अंमलबजावणी होण्याच्या दृष्टीने महानगरपालिका अधिनियमाच्या कलम ४५१ (१) नुसार शासनास असलेल्या अधिकाराचा वापर करुन उपरोक्त उल्लेखीत संदर्भ क्र.२ येथील शासन निर्णयान्वये निलंबित करण्यात आलेले आहेत.
संदर्भ क्र.२ येथील शासन निर्णयात नमूद केल्यानुसार संदर्भाधीन क्र.३ येथील पत्रान्वये आयुक्त, सांगली मिरज कुपवाड शहर महानगरपालिका यांनी त्यांचे अभिवेदन सादर केलेले आहे. तथापि, महापौर, सांगली मिरज कुपवाड शहर महानगरपालिका यांचे यानुषंगाने कोणतेही अभिवेदन प्राप्त झालेले नाही.
०२. सांगली मिरज कुपवाड शहर महानगरपालिका प्रशासन हे संदर्भाधीन क्र.१ येथील पत्रान्वये पाठविण्यात आलेल्या भुमिकेशी आजही ठाम असल्याचे आयुक्त, सांगली मिरज कुपवाड शहर महानगरपालिका यांनी संदर्भाधीन क्र.३ येथील पत्रान्वये कळविले आहे. सदर पत्रांन्वये सादर केलेल्या अहवालात नमूद केलेली वस्तुस्थिती विचारात घेता, उक्त पारित केलेल्या ठरावातील काही निर्णय हे केंद्र शासन व राज्य शासनाने विहीत केलेल्या तरतुदींशी विसंगत, तसेच देण्यात आलेल्या अधिकाराच्या मर्यादेबाहेर व राज्य शासनास असलेल्या अधिकाराच्या विरुध्द किंवा मर्यादेबाहेर असल्याचे शासनाचे मत झाल्याने सदर ठरावातील निर्णय क्र.१ (अंशत:), निर्णय क्र.२ व ३ ( पूर्णत:) अंतिमत: विखंडीत करण्याची बाब शासनाच्या विचाराधीन होती.
# Page 2
शासन निर्णय क्रमांकः एमयुपी-२०१९/प्र.क्र. ९४/नवि-१९
शासन निर्णय :
सांगली मिरज कुपवाड शहर महानगरपालिकेच्या महासभेने पारित केलेल्या उक्त ठरावामधील निर्णयातील काही बाबी ह्या देण्यात आलेल्या अधिकाराच्या विरुध्द किंवा मर्यादेबाहेर असल्याने तसेच सदर योजनेची विहीत कालावधीत अंमलबजावणी होण्याच्या दृष्टीने व्यापक लोकहितास्तव महाराष्ट्र महानगरपालिका अधिनियम, १९४९ मधील कलम ४५१ (३) नुसार शासनास असलेल्या अधिकारांचा वापर करुन खालीलप्रमाणे अंतिमत: विखंडीत करण्यात येत आहेत :
महासभा ठराव क्र. १०१, दिनांक २४/१२/२०१८ मधील खालील नमूद निर्णय : अ) निर्णय क्र.१ (अंशत:) यामधील :
“योजना मंजूरीबाबत अनियमितता झालेचे सकृतदर्शनी सिध्द होत आहे. त्यामुळे प्रस्तुत योजनेची निविदा प्रक्रिया व त्या अनुषंगिक सर्व प्रकरणाचे विशेष लेखापरिक्षण करुन घेणेत यावे.” ही बाब.
ब) निर्णय क्र.२ (पूर्णत:) :
“स्थायी समिती ठराव क्र.३४२, दि.३१/०५/२०१८ हा ऐनवेळच्या विषयात पारित केलेला ठराव असलेने, सदरचा ठराव हा बोगस व बेकायदेशिर असल्याचे सभागृहाचे मत झाले आहे. याबाबत निवृत्त न्यायाधिशामार्फत चौकशी करुन, निवृत्त न्यायाधिशांचा अहवाल सभागृहापुढे पुढील सभेपूर्वी सादर करावा ”
क)निर्णय क्र.३ (पूर्णत:) :
“उपरोक्त विशेष लेखापरिक्षण व निवृत्त न्यायाधिशामार्फत केलेला चौकशी अहवाल पुढील महासभेत सादर करणेत यावा. तो पर्यंत मक्तेदारास अंदाजपत्रकीय दरापेक्षा जादा दराने मंजूर केलेल्या निविदा दराची देयके अदा करणेत येवू नयेत, असे ही सभा आदेशित करीत आहे”