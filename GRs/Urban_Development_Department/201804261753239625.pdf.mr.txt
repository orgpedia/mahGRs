# Page 1
महाराष्ट्र महानगरपालिका अधिनियम, १९४९ चे कलम ४५१ (१) अन्वये सांगली मिरज कुपवाड शहर महानगरपालिकेचे महासभा ठराव व स्थायी समिती सभा ठराव निलंबीत करणेबाबत.
महाराष्ट्र शासन
नगर विकास विभाग
शासन निर्णय क्रमांक एमयुपी-२०१८/प्र.क्र. १३३/नवि-१९
मंत्रालय, मुंबई-४०० ०३२.
दिनांक : २६ एप्रिल, २०१८
वाचा :
आयुक्त, सांगली मिरज कुपवाड शहर महानगरपालिका यांचे पत्र जा.क्र. मनपा/पा.पु.वि./अमृत मिरज/३०७/२०१८, दिनांक ०३/०४/२०१८.
प्रस्तावना :
सन २०१५-१६ या वर्षापासून केंद्र शासन पुरस्कृत अमृत अभियानाची अंमलबजावणी राज्यामध्ये करण्यात येत आहे. सदर अभियानांतर्गत पाणीपुरवठा, मलनि:स्सारण, पर्जन्य जलवाहिनी, नागरी परिवहन व हरितक्षेत्र विकास इत्यादी पायाभुत सुविधांची निर्मिती अभियान शहरांमध्ये करण्यात येणार आहे.
अमृत अभियानांतर्गत सन २०१६-१७ या आर्थिक वर्षाच्या आराखड्यामध्ये समाविष्ट असलेल्या मिरज पाणीपुरवठा प्रकल्पाचा सविस्तर प्रकल्प अहवाल सांगली मिरज कुपवाड शहर महानगरपालिकेमार्फत तयार करण्यात आला. केंद्र शासनाच्या सुचनेनुसार सदर प्रकल्प अहवालास अमृत अभियानांतर्गत गठीत करण्यात आलेल्या राज्यस्तरीय तांत्रिक समितीने व तद्नंतर राज्यस्तरीय उच्चाधिकार समितीने मान्यता दिलेली आहे.
राज्यस्तरीय उच्चाधिकार समितीने केलेल्या शिफारशीनुसार मिरज पाणीपुरवठा प्रकल्पास दिनांक १३/१२/२०१६ रोजी शासनाने प्रशासकीय मान्यता दिली आहे.
०२. मिरज पाणीपुरवठा प्रकल्पाची अंमलबजावणी करण्यासंदर्भात महासभेमध्ये ठराव क्र.१२०, दिनांक ३०/११/२०१६, ठराव क्र.३३, दिनांक ०४/०७/२०१७ व स्थायी समिती सभा ठराव क्र.७८, दिनांक १२/०७/२०१७ रोजी पारित करण्यात आले आहेत. सदर ठराव पारित करताना त्यामध्ये टाकलेल्या
काही अटी व शर्ती केंद्र शासन व महाराष्ट्र शासनाने विहित केलेल्या तरतूदीशी विसंगत असल्याने, त्याच प्रमाणे सदर ठराव हे देण्यात आलेल्या अधिकाराच्या मर्यादेबाहेर असल्याचे शासनाचे मत झाल्याने, महासभा
ठराव क्र. १२०, दिनांक ३०/११/२०१६ अंशत:, महासभा ठराव क्र.३३, दिनांक ०४/०७/२०१७ पुर्णत: व स्थायी समिती सभा ठराव क्र.७८, दिनांक १२/०७/२०१७ अंशत: निलंबित करण्याची बाब शासनाच्या विचाराधिन होती.
शासन निर्णय
सांगली मिरज कुपवाड शहर महानगरपालिकेच्या महासभेने व स्थायी समितीने केलेल्या उक्त ठरावातील काही अटी व शर्ती देण्यात आलेल्या अधिकाराच्या विरुध्द किंवा मर्यादेबाहेर असल्याने तसेच सदर योजनेची विहीत कालावधीत अंमलबजावणी होण्याच्या दृष्टीने व्यापक लोकहितास्तव महाराष्ट्र महानगरपालिका अधिनियम, १९४९ मधील कलम ४५१ (१) मधील तरतुदीनुसार उपरोक्त नमूद ठराव प्रथमत: खालीलप्रमाणे निलंबित करण्यात येत आहेत :
# Page 2
शासन निर्णय क्रमांकः एमयुपी-२०१८/प्र.क्र. १३३/नवि-१९
अ) महासभा ठराव क्र. १२०, दिनांक ३०/११/२०१६ (अंशत:) मधील खालील नमूद सूचना : सूचना क्र.४ “प्रस्तुत योजना सांगली मिरज आणि कुपवाड शहर महानगरपालिकेच्या अर्थसंकल्पीय तरतुदीमधून व नागरीकांचे कडून होणाऱ्या कर वसूलीमधून होणार असल्याने सदर निविदा प्रक्रिया महासभेची मान्यतेने प्रस्तुत योजनेकरीता करण्यात येणारी निविदा प्रक्रिया राबविणे, त्यास मान्यता देणे व वर्क ऑर्डर, देयके तपासणे व आदा करणे इ. प्रक्रिया कर चे अधिकार महापालिकेकडे राहतील. त्यामध्ये महाराष्ट्र जीवन प्राधिकरणाचा काहीही संबंध असणार नाही.” सूचना क्र.५ “प्रस्तुत योजनेच्या टेंडर कामी अंदाजपत्रकापेक्षा जादा दराने निविदा मान्य करण्यात येऊ नयेत.” सूचना क्र.७ “महाराष्ट्र शासनाने अंमलबजावणी यंत्रणा म्हणून महाराष्ट्र जीवन प्राधिकरणास नेमण्यास मान्यता दिली असल्यामुळे प्रकल्प व्यवस्थापन शुल्क म्हणून योजनेच्या ३ टक्के इतके शुल्क शासनांकडून अदा करण्यात यावे. त्याकरीता महापालिकेवर त्याचा भार देवू नये.” ब) महासभा, ठराव क्र. ३३, दिनांक ०४/०७/२०१७ पुर्णतः क) स्थायी समिती सभा, ठराव क्र. ७८, दिनांक १२/०७/२०१७ (अंशत:) मधील खालील मुद्यातील नमूद अटी.
मुद्दा क्र.१ मधील “अंदाजपत्रकापेक्षा जादा रक्कम द्यावी लागत असेल तर, ती रक्कम शासनाने अदा करावी,” ही अट.
मुद्दा क्र.२ मधील “प्रकल्प व्यवस्थापन शुल्क व इतर वाढीव करांची होणारी रक्कम शासनाने देणेच्या अटीवर,” ही अट.
२. महाराष्ट्र महानगरपालिका अधिनियमाचे कलम ४५१ (२) नुसार सदर शासन निर्णयाच्या दिनांकापासून एक महिन्याचे आत संबंधितांना याबाबत राज्य शासनाकडे अभिवेदन करता येईल. विहीत मुदतीत अभिवेदन प्राप्त न झाल्यास या अधिनियमातील कलम ४५१ (३) नुसार पुढील योग्य ती कार्यवाही करण्यात येईल.