# Page 1
नागरी स्थानिक संस्थांमार्फत तयार करण्यात येणाऱ्या सविस्तर प्रकल्प अहवालाबाबत……………
महाराष्ट्र शासन
नगर विकास विभाग
शासन निर्णय क्रमांकः लोलेस-२०१७/प्र.क्र.५३३/नवि-३३
मंत्रालय, मुंबई
तारीख: २८ मे, २०१९
प्रस्तावना - नागरी स्थानिक स्वराज संस्थांमार्फत नागरिकांना विविध पायाभूत सुविधा उपलब्ध करून देण्याच्या अनुषंगाने प्रकल्प अहवाल तयार करून त्याच्या आधारे प्रकल्प प्रस्ताव नागरी स्थानिक स्वराज संस्था निधी किंवा शासनाच्या निधीतून मंजूरीसाठी सादर केले जातात. तथापि याबाबत लोकलेखा समितीच्या साक्षीदरम्यान काही नागरी स्थानिक स्वराज संस्थांकडून अनावश्यक सविस्तर प्रकल्प अहवाल (डीपीआर) तयार करण्यात येत असल्याची बाब शासनाच्या निदर्शनास आली होती. पर्यायाने अनावश्यक स्वरुपात तयार होणाऱ्या डीपीआरना अपेक्षित वित्तिय व प्रशासकीय मान्यता प्राप्त न झाल्यास सदर डीपीआर तयार करण्यासाठी केलेला खर्च हा
अनावश्यक ठरतो. यामुळे यासंबंधी सूचना निर्गमित करण्याची बाब शासनाच्या विचाराधीन होती.
शासन परिपत्रक नागरी स्थानिक स्वराज संस्थांमार्फत त्यांच्या क्षेत्रामध्ये आवश्यक असणाऱ्या पायाभूत सुविधांच्या निर्मितीच्या अनुषंगाने तयार करावयाच्या सविस्तर प्रकल्प अहवाल (डीपीआर) बाबत खालीलप्रमाणे सूचना निर्गमित करण्यात येत आहेत.
१. नागरी स्थानिक स्वराज संस्थांमार्फत विविध पायाभूत सुविधा प्रकल्पांचे सविस्तर प्रकल्प अहवाल तयार करताना शहरांसाठी प्राधान्याने आवश्यक आहेत अशाच प्रकल्पांचे सविस्तर प्रकल्प अहवाल (डीपीआर) तयार करावेत.
२. सदर डीपीआर तयार करताना अनावश्यक प्रकल्पांचे डीपीआर तयार करण्यात येणार नाहीत, याबाबत आवश्यक ती दक्षता संबंधित आयुक्त / मुख्याधिकारी यांनी घ्यावी.
३. संबंधित प्रकल्पांचे डीपीआर तयार करताना सदर प्रकल्पासाठी आवश्यक असणारा संबंधित नागरी स्थानिक स्वराज संस्था हिश्याचा निधी संबंधित नागरी स्थानिक स्वराज संस्था उभा करू शकेल का, त्यासाठी आवश्यक असलेल्या उपांगांच्या जागा ताब्यात आहेत का, सदर प्रकल्प उभारणे व्यवहार्य आहे का, याबाबत आवश्यक तरतूद नागरी स्थानिक स्वराज संस्थेच्या अर्थसंकल्पात करण्यात आली आहे का, या व अन्य तांत्रिक व वित्तिय बाबींची खातरजमा प्रथमता करण्यात यावी. या सर्व बाबींची खातरजमा संबंधित आयुक्त / मुख्याधिकारी यांनी केल्यानंतर प्रकल्प शहरासाठी आवश्यक असल्यासच संबंधित प्रकल्पाचा डीपीआर तयार करावा.
# Page 2
शासन निर्णय क्रमांकः लोलेस-२०१७/प्र.क्र.५३३/नवि-३३
४. उपरोक्त नमूद केलेप्रमाणे अनाठायी अनावश्यक स्वरुपात डीपीआर तयार केल्यामुळे याबाबत काही वित्तिय भार नागरी स्थानिक संस्थेवर आल्यास याबाबतची सर्वस्वी जबाबदारी ही संबंधित नागरी स्थानिक संस्था व संबंधित आयुक्त / मुख्याधिकारी यांची राहील.