# Page 1
नागरी स्थानिक स्वराज्य संस्थांमार्फत राबविण्यात येणाऱ्या कामांकरीता ई-निविदा संदर्भात...
महाराष्ट्र शासन
नगर विकास विभाग
शासन निर्णय क्रमांक :- संकीर्ण-२०२१/प्र.क्र.९८/नवि-१६
मंत्रालय, मुंबई - ४०० ०३२
दिनांक :- ०८ जुलै, २०२१.
वाचा : १) शासन निर्णय, सामान्य प्रशासन विभाग, मातंसं / नस्ती २०१०/प्र.क्र.३४/३९, दि.०६ ऑगस्ट, २०१०.
२) शासन निर्णय, सामान्य प्रशासन विभाग, मातंसं/नस्ती-२०१२/प्र.क्र.२७३/३९, दि. १९ जानेवारी, २०१३.
३) शासन निर्णय, सामान्य प्रशासन विभाग, मातंसं/नस्ती-२०१२/प्र.क्र.२७३/३९, दि. २६ नोव्हेंबर, २०१४.
४) शासन निर्णय, उद्योग ऊर्जा व कामगार विभाग, भांखस-२०१४/प्र.क्र.८२/ भाग-III/उद्योग-४, दि.०१ डिसेंबर, २०१६.
५) शासन निर्णय, उद्योग ऊर्जा व कामगार विभाग, भांखस-२०२१/प्र.क्र.८/उद्योग-४, दि.०७ मे, २०२१.
६) शासन निर्णय, सामान्य प्रशासन विभाग, मातंसं-०५४/३१/२०१६/३९, दि.११ मे, २०२१.
प्रस्तावना :
उद्योग ऊर्जा व कामगार विभागाच्या दि.०१ डिसेंबर, २०१६ च्या शासन निर्णयान्वये शासकीय विभागांनी करावयाच्या कार्यालयीन खरेदीसाठीची सुधारीत कार्यपध्दती विहित करण्यात आली आहे. त्यानुसार दरपत्रकाच्या माध्यमातून करावयाच्या खरेदीचे एकूण मूल्य रु.३ लक्ष पेक्षा जास्त नसावे, असे नमूद करण्यात आले आहे. परिणामी रु.३ लक्ष पेक्षा जास्त किंमतीच्या कामांसाठी ई-निविदा प्रणाली सामान्य प्रशासन विभागाच्या आदेशानुसार विहित करण्यात आली होती. आता उद्योग ऊर्जा व कामगार विभाग व सामान्य प्रशासन विभागाने ही रु.३ लक्षची मर्यादा रु.१० लक्ष पर्यंत (सर्व कर अंतर्भूत करुन) वाढविण्याचा निर्णय त्यांच्या अनुक्रमे दि.०७ मे, २०२१ व दि.११ मे, २०२१ च्या शासन निर्णयान्वये घोषित केला आहे. त्यास अनुसरुन सार्वजनिक बांधकाम विभाग, ग्रामविकास विभाग व जलसंपदा विभागाने सदर सूचना त्यांच्या विभागांतर्गत कामांना लागू केलेल्या आहेत. उद्योग ऊर्जा व कामगार विभागाने त्यांचा दि.०७ मे, २०२१ चा शासन निर्णय सर्व शासकीय/निमशासकीय संस्थांमार्फत दरपत्रकाच्या आधारे करण्यात येणाऱ्या सर्व खरेदीला लागू राहील असे नमूद केले आहे. त्यानुसार नागरी स्थानिक स्वराज्य संस्थांमार्फत अशा कामांसंदर्भात सूचना निर्गमित करण्याची बाब विचाराधिन होती.
# Page 2
शासन निर्णय क्रमांकः संकीर्ण-२०२१/प्र.क्र.९८/नवि-१६
शासन निर्णय :
उद्योग ऊर्जा व कामगार विभागाच्या दि.०७ मे, २०२१ व सामान्य प्रशासन विभागाच्या (माहिती व तंत्रज्ञान) दि.११ मे, २०२१ च्या शासन निर्णयातील सूचना नागरी स्थानिक स्वराज्य संस्थांमार्फत करण्यात येणाऱ्या कामांसाठी देखिल लागू राहतील. परिणामी नागरी स्थानिक स्वराज्य संस्थांमार्फत रु.१० लक्ष (सर्व कर अंतर्भूत करुन) या रकमेवरील सर्वप्रकारच्या कामांकरीता ई-निविदा पध्दतीचा अवलंब करणे बंधनकारक राहील.