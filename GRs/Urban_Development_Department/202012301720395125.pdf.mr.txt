# Page 1
नागपूर महानगरपालिका सभेने पारित केलेले ठराव क्र. २९ दिनांक २०/०१/२०२० महाराष्ट्र महानगरपालिका अधिनियम कलम ४५१ अन्वये निलंबीत करणेबाबत...
महाराष्ट्र शासन
नगर विकास विभाग
शासन निर्णय क्रमांक- नामपा-२०२०/ठराव/प्र.क्र.२२/नवि-२६
मंत्रालय, मुंबई-४०० ०३२.
दिनांक :- ३० डिसेंबर, २०२०
वाचा :- आयुक्त, नागपूर महानगरपालिका यांचे पत्र क्र. ४२४/आस्थापना, दिनांक २०/०२/२०२०
प्रस्तावना : आयुक्त, नागपूर महानगरपालिका यांच्या संदर्भाधीन पत्रान्वये पाठविण्यात आलेल्या प्रस्तावानुसार, महापालिकेच्या आस्थापनेवर सरळसेवेने भरती करावयाच्या सहायक आयुक्त/वार्ड अधिकाऱ्याच्या (अज) पदासाठी रितसर जाहिरात देऊन, महाराष्ट्र महानगरपालिका अधिनियम चे कलम ५४ (१) नुसार मुलाखत घेण्याकरिता गठीत समितीद्वारा मुलाखती घेऊन, गुणवत्तेनुसार निवड यादी व प्रतिक्षा यादी निश्चीत करण्यात आलेली आहे. तद्नंतर गुणवत्तेनुसार निवड यादीस व प्रतिक्षा यादीस मान्यता घेण्याच्या दृष्टीने व सदरचे पद वर्ग - ०१ दर्जाचे असल्यामुळे या पदाकरिता महाराष्ट्र महानगरपालिका अधिनियमातील कलम ५३ (१) नुसार नियुक्ती प्राधिकरण ही महानगरपालिकेची “महासभा” असल्यामुळे उपरोक्त उमेदवारांस नियुक्ती देण्याबाबतचा प्रस्ताव सभागृहाने दिनांक २०/०६/२०१९ च्या बैठकीत विचारात घेतला असता, सभागृहात मा. सदस्यांनी मांडलेल्या सूचनेच्या आधारे, कायदेविषयक अभिमत घेऊन, फेरप्रस्ताव महासभेसमोर ठेवला असता, महासभेने सदरचे अभिप्राय विचारात घेऊन, मा.सदस्यांनी मांडलेल्या सूचनेच्या आधारे, “महापौर यांच्या अध्यक्षतेखाली ०५ सदस्यांची समिती नेमून त्या समितीमार्फत मुलाखत घेण्यात यावी व नवीन सहायक आयुक्तांची नियुक्ती, त्या समितीच्या निर्णयाप्रमाणे करण्यात यावी.” असा ठराव क्र.२९ दिनांक २०/०१/२०२० पारित केला.
प्रस्तुत प्रकरणात महाराष्ट्र महानगरपालिका अधिनियम चे कलम ५४ (१) नुसार मुलाखत घेण्याकरिता गठीत समितीद्वारा मुलाखती घेऊन, गुणवत्तेनुसार निवड यादी व प्रतिक्षा यादी निश्चीत करण्यात आलेली आहे. त्यामुळे नागपूर मनपा महासभेचा ठराव क्र.२९ दिनांक २०/०१/२०२० नुसार, महापौर यांच्या अध्यक्षतेखालील सदस्यांची पुन्हा समिती गठीत करणे हे महापालिका अधिनियमाच्या कलम ५४ (१) च्या तरतुदीशी विसंगत आहे.
उपरोक्त वस्तुस्थिती पहाता, नागपूर महानगरपालिकेच्या महासभेने पारित केलेला ठराव हा महाराष्ट्र महानगरपालिका अधिनियमातील तरतुदीशी विसंगत असल्याने, महाराष्ट्र महानगरपालिका अधिनियमातील तरतुदीनुसार सदरचा ठराव क्र.२९ दिनांक २०/०१/२०२० हा विखंडीत करण्यात यावा, असे आयुक्त, नागपूर महानगरपालिका यांचे पत्रात नमूद करण्यात आले आहे.
उक्त वस्तुस्थिती पहाता, महानगरपालिकेच्या प्रशासकीय शिस्तीच्या अनुषंगाने, शासनाकडे पाठविलेल्या प्रस्तावावर निर्णय घेण्याचा प्रस्ताव शासनस्तरावर विचाराधीन होता. यास अनुसरुन, शासनाने खालीलप्रमाणे निर्णय घेतलेला आहे.
# Page 2
शासन निर्णय क्रमांकः नामपा-२०२०/ठराव/प्र.क्र.२२/नवि-२६
शासन निर्णय : नागपूर महानगरपालिका सभागृहाने पारित केलेले ठराव क्र. २९ दिनांक २०/०१/२०२० हा महाराष्ट्र महानगरपालिका अधिनियमाचे कलम ४५१ (१) नुसार तात्पुरता निलंबित झाल्याचे मानण्यात येत आहे.
तथापि, यावर महाराष्ट्र महानगरपालिका अधिनियमाचे कलम ४५१ (२) नुसार आदेशाच्या दिनांकापासून एक महिन्यात आयुक्त, नागपूर महानगरपालिका तसेच महापालिका यांना अभिवेदन करण्यास संधी देण्यात येत आहे. विहीत मुदतीत अभिवेदन प्राप्त न झाल्यास, या अधिनियमातील कलम ४५१(३) नुसार पुढील कार्यवाही करण्यात येईल.