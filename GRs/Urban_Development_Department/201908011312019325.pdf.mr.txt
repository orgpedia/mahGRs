# Page 1
नांदेड वाघाळा शहर महानगरपालिकेच्या स्थायी समितीने संमत केलेला ठराव क्र.८५ दि.१२.१०.२०१८ अंतिमत: विखंडीत करण्याबाबत.
महाराष्ट्र शासन
नगर विकास विभाग
शासन निर्णय क्रमांक: नामपा-२०१९/प्र.क्र.७९/नवि-२४,
मंत्रालय, मुंबई-४०००३२.
दिनांक :- १ ऑगस्ट, २०१९
संदर्भ : :- १) आयुक्त, नांदेड वाघाळा शहर महानगरपालिका यांचे पत्र क्र.नावाशमनपा/साप्रवि/ आस्था २/१२४५६/२०१८/दिनांक २९.११.२०१८ २) शासन निर्णय,नगर विकास विभाग क्रमांक:नामपा-२०१९/प्र.क्र.७९/नवि-२४,दि.१.४.२०१९
प्रस्तावना : नांदेड वाघाळा शहर महानगरपालिकेच्या सफाई आस्थापनेवर कार्यरत असलेल्या ६ पुरुष मजूर कर्मचा-यांचे पदनाम बदलून स्वच्छता निरीक्षक हे पदनाम देऊन या पदाची वेतनश्रेणी देण्यात यावी. सदरची नियुक्ती महानगरपालिकेच्या आस्थापनेवर रिक्त असलेल्या स्वच्छता निरीक्षक या पदावर देण्यात यावी किंवा आकृतीबंध मंजूरीच्या अधिन राहुन देण्यास ही महानगरपालिका स्थायी समितीची सभा सर्वानुमते मंजूर करते व हा ठराव याच सभेत कायम करण्यात येतो असा ठराव क्र.८५ दि.१२.१०२०१८ हा नांदेड वाघाळा शहर महानगरपालिकेच्या स्थायी समितीने संमत केलेला आहे.
सदरील ठराव हा विषय पत्रिकेवर न घेता मा. सभापती यांच्या आदेशान्वये आयत्यावेळी घेवून ठराव क्र.८५, दि.१२.१०.२०१८ रोजी संमत केलेला आहे.
२. महानगरपालिका प्रशासनाने त्याच्या संदर्भाधिन दि.२९.११.२०१८च्या पत्रात नमुद केले आहे की, सदरील उक्त कर्मचारी हे महानगरपालिका सफाई आस्थापनेवर पुरुष मजूर या पदावर कार्यरत आहेत. महानगरपालिका सफाई आस्थापनेवरील पुरुष मजूर / स्त्री मजूर ही पदे वर्ग ४ या संवर्गातील असून, सदर पदाची वेतनश्रेणी ४४४०-७४४० ग्रेड पे १३०० आहे. स्वच्छता निरीक्षक हे पद वर्ग ३ या संवर्गातील असून, स्वच्छता निरीक्षक या पदाची वेतनश्रेणी ५२००-२०२०० ग्रेड पे २४०० आहे.
महानगरपालिका आस्थापनेवर स्वच्छता निरीक्षकाची एकूण १४ पदे मंजूर आहेत. त्यापैकी सध्या १२ स्वच्छता निरीक्षक कार्यरत असून स्वच्छता निरीक्षकाची २ पदे रिक्त आहेत. तथापि, स्वच्छता निरीक्षक हे पद साखळी पदोन्नतीत येत नसल्यामुळे, तसेच संबंधित कर्मचारी वर्ग ४ पुरुष मजूर या संवर्गातील असल्याने सर्व संबंधितांचे पदनाम बदलता येणार नाही अथवा पदोन्नती देता येणार नाही. महानगरपालिकेच्या स्थायी समितीने संमत केलेला उक्त ठराव हा महाराष्ट्र महानगरपालिका अधिनियम, कलम ४५१ अन्वये, विखंडित करण्याबाबतची विनंती आयुक्त, नांदेड वाघाळा शहर महानगरपालिका यांनी दिनांक २९.११.२०१८ च्या पत्रान्वये केली होती.
# Page 2
शासन निर्णय क्रमांकः नामपा-२०१९/प्र.क्र.७९/नवि-२४,
३. उपरोक्त नमूद बाबीं विचारात घेऊन सदरचा ठराव क्र. ८५ दिनांक १२.१०.२०१८ हा महाराष्ट्र महानगरपालिका अधिनियम, १९४९ चे कलम ४५१ (१) नुसार विखंडित करण्यासाठी शासन निर्णय दि. १ एप्रिल, २०१९ अन्वये निलंबित करुन त्याबाबत अभिवेदन मागविण्यात आलेले होते.
त्याअनुषंगाने कुठल्याही प्रकारचे अभिवेदन प्राप्त झालेले नसल्याचे उपायुक्त, नांदेड वाघाळा शहर महानगरपालिका यांनी त्यांच्या दि. १२.६.२०१९ च्या पत्रान्वये कळविलेले आहे.
४. उपरोक्त वस्तुस्थितीनुसार नांदेड वाघाळा शहर महानगरपालिकेच्या स्थायी समितीने संमत केलेला ठराव क्र.८५, दि.१२.१०.२०१८ हा ठराव अंतिमत: विखंडीत करण्याची बाब शासनाच्या विचाराधीन होती.
शासन निर्णय : नांदेड वाघाळा शहर महानगरपालिकेच्या स्थायी सभेने सफाई आस्थापनेवर कार्यरत असलेल्या ६ पुरुष मजूर या कर्मचा-यांचे पदनाम बदलून ते स्वच्छता निरीक्षक असे करुन त्या पदाची वेतनश्रेणी देण्याबाबतचा ठराव क्र.८५ दि.१२.१०.२०१८ संमत केलेला आहे. पुरुष मजूर ही पदे वर्ग ४ संवर्गातील असुन स्वच्छता निरीक्षक हे पद वर्ग ३ संवर्गातील आहे. त्याचप्रमाणे दोन्ही पदांची वेतनश्रेणी ही वेगवेगळी आहे. ही सर्व वस्तुस्थिती लक्षात घेता, नांदेड वाघाळा शहर महानगरपालिकेच्या स्थायी समितीचा ठराव क्र.८५, दि.१२.१०.२०१८ हा संयुक्तिक व सनदशीर ठरत नसल्यामुळे सदर ठराव महाराष्ट्र महानगरपालिका अधिनियम, १९४९ चे कलम ४५१ (३) नुसार अंतिमत: विखंडित करण्यात येत आहे.