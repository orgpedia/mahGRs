# Page 1
नवी मुंबई महानगरपालिका महासभेने दि.२०.०२.२०१९ रोजी “नामंजूर” केलेला ठराव क्र. ९२३, हा महाराष्ट्र महानगरपालिका अधिनियमाच्या कलम ४५१ (१) अन्वये, प्रथमत: निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- नमुंम-१२२३/प्र.क्र.८४ /नवि-२८
हुतात्मा राजगुरू चौक, मादाम कामा मार्ग,
मंत्रालय, मुंबई - ४०० ०३२.
दिनांक :- २९ नोव्हेंबर, २०२३
संदर्भ:-१) नवी मुंबई महानगरपालिका सर्वसाधारण सभा ठराव क्र. ९२३, दि.२०.०२.२०१९.
२) आयुक्त, नवी मुंबई महानगरपालिका यांचे पत्र क्र.नमुंमपा/का.अ./४३/२०२३, दि.२७.०७.२०२३.
प्रस्तावनाः नवी मुंबई महानगरपालिकेतील नागरिकांसाठी सीएसटी-पनवेल या उपनगरीय रेल्वे मार्गावर Communication Base Train Control (CBTC) प्रणाली कार्यान्वित करण्याचा प्रकल्प सुरू करण्यात आलेला आहे. सदर प्रकल्पासाठी प्रकल्पाच्या एकूण खर्च रू. १५,९०९ कोटींपैकी ५०% म्हणजेच रू.
७९५४.४० कोटी इतका भार राज्य शासनाने उचलावयाचा असून, त्यापैकी ५% म्हणजेच रू. ७९५.४५ कोटीचा भार नवी मुंबई महानगरपालिकेने सोसावा, असे दि. ०९.०३.२०१८ च्या शासन निर्णयान्वये निश्चित केले आहे. तद्नंतर नवी मुंबई महानगरपालिकेचा हिस्सा रक्कम रू. १३९३.५५ कोटी शासनाकडे वर्ग करणेबाबतचा ठराव क्र. ९२३ प्रशासनाने सर्वसाधारण सभेच्या मंजूरीसाठी सादर केला असता, दि.२०.०२.२०१९ रोजी सदरचा ठराव क्र. ९२३ बहुमताने “नामंजूर केला आहे.
२. नवी मुंबई महानगरपालिका महासभेने "नामंजूर” केलेला ठराव क्र. ९२३ नुसार अंमलबजावणी केल्यास, सीएसटी-पनवेल या उपनगरीय रेल्वे मार्गावर Communication Base Train Control (CBTC) प्रणाली कार्यान्वित केलेल्या प्रकल्पाचे काम बंद पडण्याची शक्यता नाकारता येत नाही. सबब, नवी मुंबई महानगरपालिका सर्वसाधारण सभेने बहुमताने “नामंजूर” केलेला ठराव क्र. ९२३ हा लोकहिताच्या व शासन निर्णयाच्या विरोधात असल्याने, आयुक्त, नवी मुंबई महानगरपालिका यांनी उक्त ठराव विखंडीत करण्याची शासनास विनंती केली आहे.
३. आयुक्त, नवी मुंबई महानगरपालिका यांनी उक्त ठरावाच्या विखंडनाकरिता नमूद केलेली कारणमिमांसा विचारात घेता, सदर ठराव लोकहिताच्या व शासन निर्णयाच्या विरोधात असल्याचे स्पष्ट होत असल्याने, नवी मुंबई महानगरपालिका सर्वसाधारण सभेने प्रशासनाच्या विरूध्द जाऊन बहुमताने “नामंजूर” केलेला ठराव क्र.९२३, दि. २०.०२.२०१९ हा महाराष्ट्र महानगरपालिका अधिनियमाच्या कलम-४५१ (१) अनुसार निलंबित करण्याची बाब शासनाच्या विचाराधीन होती.
# Page 2
शासन निर्णय क्रमांकः नमुंम-१२२३/प्र.क्र.८४/नवि-२८
शासन निर्णयः
नवी मुंबई महानगरपालिकेच्या सर्वसाधारण सभेने प्रशासनाच्या प्रस्तावाच्या विरूध्द जाऊन दि.२०.०२.२०१९ रोजी “नामंजूर” केलेला ठराव क्र.९२३, हा लोकहिताच्या व शासन निर्णयाच्या विरोधात असल्याने, महाराष्ट्र महानगरपालिका अधिनियमाच्या कलम-४५१ (१) नुसार निलंबित करण्यात येत आहे.
याबाबत संबंधितांना काही अभिवेदन करावयाचे असल्यास त्यांनी ३० दिवसांत सादर करावे. विहीत मुदतीत अभिवेदन सादर न झाल्यास अधिनियमाच्या कलम-४५१ (३) नुसार पुढील आवश्यक ती कार्यवाही करण्यात येईल.