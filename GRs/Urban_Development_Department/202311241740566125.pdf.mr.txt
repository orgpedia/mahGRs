# Page 1
नगरपरिषद प्रशासन संचालनालयाचे बेलापूर, नवी मुंबई येथील कार्यालय हे वरळी, मुंबई येथील मुख्य कार्यालयाचा विस्तारित भाग असल्याचे घोषित करणेबाबत
महाराष्ट्र शासन
नगर विकास विभाग
शासन निर्णय क्रमांक : एमसीओ-२०२३/प्र.क्र.३०७/नवि-१४
मंत्रालय, मुख्य इमारत, ४ था मजला,
हुतात्मा राजगुरू चौक मुंबई - ४०००३२
दिनांक: २४ नोव्हेंबर, २०२३
प्रस्तावना : शासन निर्णय दि.०५/०८/२०२२ अन्वये नगरपरिषद प्रशासन संचालनालयाचे बळकटीकरण करण्यात आले असून, सदर सुधारित आकृतीबंधानुसार नगरपरिषद प्रशासन संचालनालयाच्या मंजूर पदांमध्ये वाढ झालेली आहे. वाढलेला कार्यव्याप आणि कर्मचारी संख्या यामुळे संचालनालयाच्या वरळी कार्यालयातील जागा अपुरी पडत असल्याने, बैठक व्यवस्थेच्या दृष्टीने शासन मान्यतेने बेलापूर, नवी मुंबई येथील बेलापूर भवन येथे सातव्या मजल्यावर नवीन कार्यालय भाडे तत्वावर घेण्यात आलेले आहे व त्या ठिकाणी नगरपरिषद प्रशासन संचालनालय कार्यालयातील काही कार्यासने स्थलांतरित करण्यात आलेली आहेत.
०२. नगरपरिषद प्रशासन संचालनालयाचे मुख्य कार्यालय मुंबईस्थित वरळी येथे असल्याने अधिदान व लेखा कार्यालय, वांद्रे, मुंबई येथून सर्व प्रदाने केली जातात. विस्तारित कार्यालय हे मुंबई नजीक मात्र ठाणे जिल्ह्यात असल्याने त्या कार्यालयातील देखभाल दुरुस्ती, विद्युत देयक, भाडेपट्टी व इतर अनुषंगिक देयके इ. अदा करण्यासाठी तांत्रिक अडचणी उद्भवतात, त्यामुळे नगरपरिषद प्रशासन संचालनालयाचे बेलापूर, नवी मुंबई येथील विस्तारित कार्यालय हे मुख्य कार्यालयाचाच भाग असल्याचे घोषित करण्याची बाब शासनाच्या विचाराधीन होती.
शासन निर्णय : नगरपरिषद प्रशासन संचालनालयाचे सातवा मजला, बेलापूर भवन, सेक्टर-११, सीबीडी बेलापूर, नवी मुंबई हे विस्तारित कार्यालय नगरपरिषद प्रशासन संचालनालयाचे तिसरा मजला, शासकीय परिवहन सेवा इमारत सर पोचखानवाला मार्ग, वरळी, मुंबई येथील मुख्य कार्यालयाचाच विस्तारित भाग असल्याचे घोषित करण्यात येत असून, या कार्यालयाच्या खर्चाची देयके अधिदान व लेखा कार्यालय, वांद्रे येथून काढण्यास याव्दारे मान्यता देण्यात येत आहे.
भविष्यात नगरपरिषद प्रशासन संचालनालयाचे बेलापूर, नवी मुंबई हे कार्यालय पूर्णपणे ठाणे जिल्ह्यात स्थलांतरीत झाल्यास त्याकरीता नवीन आहरण व संवितरण क्रमांक घेण्यासाठी संचालनालयाने कार्यवाही करावी.
०२. सदर शासन निर्णय वित्त विभागाच्या अनौपचारिक संदर्भ क्र.अनौसं-२३१/कोप्र-५, दि.१८.०९.२०२३ अन्वये दिलेल्या सहमतीने निर्गमित करण्यात येत आहे.
# Page 2
शासन निर्णय क्रमांकः एमसीओ-२०२३/प्र.क्र.३०७/नवि-१४