# Page 1
कल्याण-डोंबिवली महानगरपालिकेच्या स्थायी समिती सभेने पारीत केलेला दि. २५.०३.२०१५ रोजीचा ठराव क्र. १३५ हा महाराष्ट्र महानगरपालिका अधिनियमाच्या कलम-४५१ (१) अन्वये निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- कडोंम-१०१५/प्र.क्र.७८/नवि-२८
मादाम कामा मार्ग, हुतात्मा राजगुरू चौक,
मंत्रालय, मुंबई-३२.
दिनांक:- २९ नोव्हेंबर, २०२३
संदर्भ:- १) आयुक्त, कल्याण-डोंबिवली महानगरपालिका यांचे पत्र क्र.कडोंमपा/आस्था/मुका/९७८, दि.१६.०७.२०१५.
२) आयुक्त, कल्याण-डोंबिवली महानगरपालिका यांचे पत्र क्र.कडोंमपा/आस्था/मुका/७२०, दि.१९.०५.२०१६.
३) अतिरिक्त आयुक्त, कल्याण-डोंबिवली महानगरपालिका यांचे पत्र क्र.कडोंमपा/साप्र/मुका/ टे-५/६०६, दि.१६.०६.२०२१.
४) कल्याण-डोंबिवली महानगरपालिका स्थायी समिती सभा ठराव क्र.१३५, दि.२५.०३.२०१५.
प्रस्तावनाः कल्याण-डोंबिवली महानगरपालिकेच्या आस्थापनेवरील श्री. किरण प्रभाकर बाबडे हे कल्याण डोंबिवली महानगरपालिकेच्या सेवेत शिपाई या पदावर कार्यरत असूनही, त्यांनी खाजगी नोकरी स्विकारली असल्याने, त्यांनी महाराष्ट्र नागरी सेवा (वर्तणूक) नियम, १९७९ मधील नियम-१६ चा भंग केला आहे. त्यामुळे त्यांना महाराष्ट्र महानगरपालिका अधिनियमातील कलम-५६ (२) (ग) नुसार दि.०४.०२.२०१५ च्या आदेशान्वये कल्याण-डोंबिवली महानगरपालिका सेवेतून कमी करण्यात आले आहे.
२. कल्याण-डोंबिवली महानगरपालिका प्रशासनाच्या सदर शिक्षेविरुद्ध श्री. बाबडे यांनी स्थायी समितीपुढे सादर केलेल्या अपिलाच्या अनुषंगाने, स्थायी समितीने दि. २५.०३.२०१५ रोजी ठराव क्र. १३५ नुसार श्री. बाबडे हे अपंग आहेत, त्यांचे लायसन्स गेले आहे व त्याला कामावर घेण्यात यावे, असे निर्देश प्रशासनास दिले आहेत.
३. तथापि, श्री. बाबडे यांचेविरुद्ध मा. न्यायालय (५ वे), कल्याण येथे समरी नं.१६३१/२०१३ अन्वये गुन्हा दाखल असून, सदर प्रकरण कल्याण न्यायालयात प्रलंबित आहे. कल्याण-डोंबिवली महानगरपालिकेने केलेली कार्यवाही योग्य व नियमास धरून आहे. सबब, कल्याण-डोंबिवली महानगरपालिका स्थायी समिती सभेने पारीत केलेला ठराव अधिनियमाशी विसंगत असल्यामुळे सदर ठरावाची अंमलबजावणी करणे संयुक्तिक होणार नाही. तसेच, महानगरपालिका प्रशासनाची कार्यवाही योग्य असल्याचे नमूद करून आयुक्त, कल्याण-डोंबिवली महानगरपालिका यांनी सदर ठराव महाराष्ट्र महानगरपालिका अधिनियमाच्या कलम-४५१ नुसार विखंडीत करण्याची शासनास विनंती केली आहे.
४. उपरोक्त वस्तुस्थिती तसेच महाराष्ट्र नागरी सेवा (वर्तणूक) नियम, १९७९ मधील तरतुदी विचारात घेता, श्री. किरण बाबडे, सफाई कामगार यांना पुन्हा कामावर हजर करून घेण्याबाबत स्थायी समिती सभेने मंजूर केलेला ठराव क्र.१३५, दि.२५.०३.२०१५ हा महानगरपालिकेच्या प्रशासकीय व कायदेशीरदृष्ट्या महानगरपालिकेच्या विरोधात असल्याने, सदर ठराव महाराष्ट्र महानगरपालिका अधिनियमाच्या कलम ४५१ (१) अन्वये निलंबित करण्याची बाब शासनाच्या विचाराधीन होती. तद्नुषंगाने शासनाने पुढील निर्णय घेतला आहे.
# Page 2
शासन निर्णय क्रमांकः कडोंम-१०१५/प्र.क्र.७८/नवि-२८
शासन निर्णयः आयुक्त, कल्याण-डोंबिवली महानगरपालिका यांनी संदर्भीय पत्रांत नमूद केलेली वस्तुस्थिती तसेच महाराष्ट्र नागरी सेवा (वर्तणूक) नियम, १९७९ मधील तरतुद विचारात घेता, श्री. किरण बाबडे, सफाई कामगार यांना पुन्हा कामावर हजर करून घेण्याबाबत स्थायी समिती सभेने मंजूर केलेला ठराव क्र.१३५, दि.२५.०३.२०१५ हा प्रशासकीय व कायदेशीरदृष्ट्या महानगरपालिकेच्या विरोधात असल्याचे स्पष्ट होत असल्याने, महाराष्ट्र महानगरपालिका अधिनियमाच्या कलम-४५१ (१) नुसार प्रथमत: निलंबित करण्यात येत आहे.
२. अधिनियमातील तरतूदीनुसार सदर शासन निर्णयाच्या दिनांकापासून ३० दिवसांच्या आत संबंधितांना अभिवेदन करण्यास संधी देण्यात येत आहे. विहित मुदतीत अभिवेदन प्राप्त न झाल्यास, महाराष्ट्र महानगरपालिका अधिनियमातील कलम ४५१ (३) अन्वये प्रस्तुत प्रकरणी पुढील आवश्यक ती कार्यवाही करण्यात येईल.