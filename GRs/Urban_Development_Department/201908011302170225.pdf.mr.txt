# Page 1
नांदेड वाघाळा शहर महानगरपालिकेच्या स्थायी समितीने संमत केलेला ठराव क्र.१४३ दि.२८.२.२०१७ अंतिमत: विखंडीत करण्याबाबत.
महाराष्ट्र शासन
नगर विकास विभाग
शासन निर्णय क्रमांक:नामपा-२०१७/प्र.क्र.१४१/नवि-२४,
मंत्रालय, मुंबई - ४०००३२.
दिनांक:- १ ऑगस्ट, २०१९
संदर्भ :-१) शासन निर्णय,नगर विकास विभाग क्रमांक:नामपा-२०१७/प्र.क्र.१४१/नवि-२४, दि.९.११.२०१७
२) आयुक्त, नांदेड वाघाळा शहर महानगरपालिका यांचे पत्र क्र. नावाशमनपा/साप्रवि / आस्था-४/२०५२/२०१९/दिनांक ६.६.२०१९
प्रस्तावना : श्री. रामेश्वर बेनिसिंह गहलोत, यांची नांदेड वाघाळा शहर महानगरपालिकेत जकात जवान या पदावर दिनांक १९/०३/१९९३ रोजी नियुक्ती करण्यात आलेली होती. श्री. रामेश्वर बेनिसिंह गहलोत हे कामावर रुजू झाल्यापासून सतत गैरहजर राहतात, कर्तव्यात निष्काळजीपणा करतात या कारणास्तव त्यांच्यावर वेळोवेळी निलंबनाची कार्यवाही करण्यात आलेली आहे. श्री.गहलोत हे कर्तव्याबाबत एकनिष्ठ नसल्यामुळे त्यांना महानगरपालिका सेवेची आवश्यकता नाही व त्यांना महानगरपालिका सेवेत ठेवणे महानगरपालिकेच्या हिताचे नसल्यामुळे त्यांना दिनांक ५/०६/२००७ रोजीची अंतिम कारणे दाखवा नोटीस देण्यात आली.सदर नोटीशीच्या अनुषंगाने सादर केलेला खुलासा संयुक्तिक व समाधानकारक नसल्यामुळे स्थायी समितीने ठराव क्र.२१५, दि.२१.१.२००८ संमत केल्यानुसार श्री. रामेश्वर बेनिसिंह गहलोत,जकात जवान यांना दि.१८/०३/२००८ च्या आदेशान्वये सेवेतून बडतर्फ करण्यात आलेले आहे.
२. श्री. रामेश्वर बेनिसिंह गहलोत यांनी उपरोक्त शिक्षेच्या विरुध्द महानगरपालिकेच्या स्थायी समितीकडे ५ वर्षानंतर दि.१७.८.२०१३ रोजी अर्ज सादर करुन त्यांना जकात जवान या पदावर पुर्नस्थापित करण्याची विनंती केली होती. स्थायी समितीने श्री. रामेश्वर गहलोत बडतर्फ, जकात जवान यांनी बडतर्फीच्या आदेशाविरुध्द अपील दाखल करण्यास झालेला विलंब क्षमापित करुन, बडतर्फीचे आदेश रद्द करुन पुर्ववत कामावर पुर्नस्थापित करण्याबाबतचा ठराव क्र.१४३, दि.२८.२.२०१७ संमत केलेला आहे.
३. श्री.गहलोत यांच्या संपूर्ण सेवा कालावधीचा विचार करता नियुक्तीपासूनच ते आपल्या कर्तव्यात एकनिष्ठ नसल्याने तसेच त्यांना वारंवार संधी देऊनही त्यांच्या वर्तणुकीत सुधारणा होत नसल्यामुळे व त्यांना महानगरपालिकेच्या सेवेत ठेवणे महानगरपालिकेच्या हिताचे नसल्यामुळे त्यांना मुंबई प्रांतिक महानगरपालिका अधिनियम कलम ५६ (ग) अन्वये दि.१८/०३/२००८ रोजीच्या आदेशान्वये सेवेतून बडतर्फ करण्यात आलेले आहे.त्यामुळे महानगरपालिकेच्या स्थायी समितीने संमत केलेला ठराव क्र.१४३ दि.२८/०२/२०१७ विखंडीत करण्याची विनंती आयुक्त, नांदेड वाघाळा शहर महानगरपालिका यांनी
# Page 2
शासन निर्णय क्रमांकः नामपा-२०१७/प्र.क्र.१४१/नवि-२४,
दिनांक २९/०३/२०१७ च्या पत्रान्वये केली होती. महानगरपालिकेच्या सदर प्रस्तावानुसार नांदेड वाघाळा शहर महानगरपालिकेचा स्थायी समितीचा ठराव क्र.१४३, दि.२८.०२.२०१७ हा प्रशासकीय टिप्पणीच्या विरुध्द असल्यामुळे महाराष्ट्र महानगरपालिका अधिनियम, १९४९ चे कलम ४५१ (१) नुसार विखंडित करण्यासाठी शासन निर्णय दि. ९.११.२०१७ अन्वये प्रथमतः निलंबित करण्यात आलेला होता.
४. सदर ठराव निलंबनाबाबत श्री. गहलोत यांचे निवेदन, श्री. अब्दुल शमीन अब्दुल्लासाब,सभापती, स्थायी समिती यांचे निवेदन तसेच नांदेड वाघाळा शहर महानगरपालिका यांचे अभिप्राय शासनास प्राप्त झालेले असून त्याची वस्तुस्थिती पुढीलप्रमाणे आहे: → श्री. रामेश्वर गहलोत यांनी उपस्थित केलेले मुद्दे: माझ्या सेवाकालावधीत माझ्याकडून गैरहजर राहण्याबाबत व कर्तव्यात निष्काळजीपणाबाबतच्या कारणास्तव महानगरपालिकेने वेळोवेळी मला शिक्षा दिली होती. सदर शिक्षेनंतर मी इमाने-इतबारे कर्तव्य पार पाडीत असताना मला कारणे दाखवा नोटीस देण्यात आली. या नोटीशीचा नियमानुसार मी खुलासा केलेला होता. माझ्या खुलाश्यावर कोणताही विचार न करता मला सेवेतून बडतर्फ करण्यात आलेले आहे.
महाराष्ट्र महानगरपालिका अधिनियमातील कलम ४५१ मध्ये स्थायी समितीने त्यांना प्राप्त असलेल्या अधिकारानुसार सेवाविषयक बाबींबाबत ५६(४) नुसार अपिल प्राधिकरण म्हणुन घेतलेला निर्णय विखंडित करण्याची कोणतीही तरतुद नाही.
माझ्या बडतर्फीच्या आदेशात अंशत: बदल करुन मला सेवानिवृत्त ग्राहय धरुन नियमानुसार निवृत्तीवेतन दयावे जेणेकरुन माझ्या कुटुंबाचा उदर निर्वाहाचा प्रश्न निकाली निघेल.
> श्री. अब्दुल शमीन अब्दुल्लासाब, सभापती, स्थायी समिती यांनी उपस्थित केलेले मुद्दे: महाराष्ट्र महानगरपालिका अधिनियमातील कलम ५६ (४) मधील तरतुदीनुसार प्राप्त अधिकारामध्ये सदरचा ठराव पारित केलेला असल्याने अपचारी कर्मचा-याच्या निवेदनानुसार सहानुभुतीपूर्वक विचार करुन बडतर्फीचा आदेश रद्द करावा किंवा बडतर्फीच्या दिनांकास सेवानिवृत्त असा अंशत: बदल करावा.
→ नांदेड वाघाळा शहर महानगरपालिकेचे अभिप्राय: मुंबई प्रांतिक महानगरपालिका अधिनियम १९४९ चे कलम ५६ मधील २ (ह) मधील तरतुदीनुसार व नांदेड वाघाळा शहर महानगर पालिका स्थायी समिती ठराव क्र. २१५ दि. २१.१.२००८ अन्वये संमत केलेल्या ठरावानुसार श्री. रामेश्वर गहलोत, जकात जवान यांना महानगरपालिकेने दि. १८.३.२००८ च्या आदेशान्वये जकात जवान या पदावरुन बडतर्फ केलेले आहे. महानगरपालिकेच्या हिताचे नसल्यामुळे संबंधितास परत कामावर घेणे उचित होणार नाही. श्री. रामेश्वर गहलोत, जकात जवान यांनी सदर ठराव निलंबनाबाबत कोणताही नवीन मुद्दा उपस्थित केलेला नाही.
पृष्ठ ३ पैकी २
# Page 3
शासन निर्णय क्रमांकः नामपा-२०१७/प्र.क्र.१४१/नवि-२४,
५. सदयस्थितीत संबंधित कर्मचा-यास सेवेतून बडतर्फ करुन ११ वर्षाचा कालावधी उलटलेला आहे. ही वस्तुस्थिती तसेच महानगरपालिकेचे अभिप्राय लक्षात घेता श्री. रामेश्वर गहलोत, जकात जवान यांचे बडतर्फीचे आदेश रद्द करुन त्यांना पुर्ववत कामावर पुर्नस्थापित करण्याबाबतचा स्थायी समितीचा ठराव क्र. १४३ दि. २८.२.२०१७ हा नियमबाहय असल्यामुळे सदर ठराव अंतिमत: विखंडीत करणे आवश्यक आहे.
६. उपरोक्त वस्तुस्थितीनुसार नांदेड वाघाळा शहर महानगरपालिकेच्या स्थायी समितीने संमत केलेला ठराव क्र.१४३, दि. २८.२.२०१७ हा ठराव अंतिमत: विखंडीत करण्याची बाब शासनाच्या विचाराधीन होती.
शासन निर्णय :
“उपरोक्त प्रस्तावनेत नमूद केलेल्या वस्तुस्थितीनुसार नांदेड वाघाळा शहर महानगरपालिकेच्या स्थायी समितीचा ठराव क्र. १४३, दि.२८.२.२०१७ हा नियमबाह्य असून महानगरपालिकेस आर्थिक नुकसानीचा आहे.त्यामुळे महाराष्ट्र महानगरपालिका अधिनियम, १९४९ चे कलम ४५१ (३) नुसार अंतिमत: विखंडीत करण्यात येत आहे.”