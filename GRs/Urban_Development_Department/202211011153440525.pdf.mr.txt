# Page 1
मिरा-भाईंदर महानगरपालिकेच्या विशेष महासभेने पारीत केलेला दि.३१.०१.२०२० रोजीचा ठराव क्र.८९ महाराष्ट्र महानगरपालिका अधिनियमाच्या कलम-४५१ (१) अन्वये, निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- मिभाम-११२०/प्र.क्र.७०/नवि-२८
मादाम कामा मार्ग, हुतात्मा राजगुरू चौक,
मंत्रालय, मुंबई-३२.
दिनांक:- ०१ नोव्हेंबर, २०२२
संदर्भ :- १. कक्ष अधिकारी, नगर विकास विभाग यांचे क्र. टिपीएस-१२१९/१५६४/१९/नवि-१२, दि.२३.०७.२०१९ चे शासन पत्र.
२. आयुक्त, मिरा-भाईंदर महानगरपालिका यांचे पत्र क्र.मिभा/मनपा/नर/६९६/२०२०-२१, दि.३१.०८.२०२०.
३. आयुक्त, मिरा-भाईंदर महानगरपालिका यांचे पत्र क्र.मिभा/मनपा/नर/२६६८/२०२०-२१, दि.३१.१२.२०२०.
४. आयुक्त, मिरा-भाईंदर महानगरपालिका यांचे पत्र क्र.मिभा/मनपा/नर/१८०३/२०२२-२३, दि.०४.०८.२०२२.
प्रस्तावनाः
मिरा-भाईंदर महानगरपालिका क्षेत्रातील मौजे घोडबंदर येथील सर्व्हे.क्र.७२/२, ७३/१,२,३,४, ७४/१,२, ७५/१, ७९/१,३,४ ही जागा सन १९९२ मध्ये प्रसिद्ध झालेल्या मिरा-भाईंदर शहराच्या विकास योजनेनुसार आरक्षण क्र.३०५ (बगीचा) साठी आरक्षित आहे. सदर आरक्षणाचे एकूण क्षेत्र ६४००.०० चौ.मी. असून, त्यापैकी ५४९०.०० चौ.मी. क्षेत्रावर महानगरपालिकेमार्फत बगीचा विकसित करुन तो नागरिकांसाठी खुला करण्यात आलेला आहे.
२. मिरा-भाईंदर शहराची विकास योजना सन १९९२ मध्ये प्रसिद्ध झाल्यानंतर, मिरा-भाईंदर महानगरपालिकेने सदर बगीचासाठी आरक्षित जागेवर रहिवाशी व वाणिज्य वापरासाठी विकासकास दि.२५.०९.१९९५ रोजी बांधकाम परवानगी दिली व सुधारित बांधकाम परवानगी दि. २४.०५.१९९६ रोजी दिली. त्यामुळे सदर बगीचा आरक्षणाच्या एकूण ६४००.०० चौ.मी. पैकी २२८ चौ. मी. जागा ही विकासकाच्या - गौरव एन्क्लेव्ह॰ या गृहप्रकल्पाच्या सर्व्हे क्र.७५/१ या जागेमधील (तळ+१) स्वरूपाच्या शॉपिंग सेंटरने बाधित होत आहे. सदर शॉपिंग सेंटरच्या मालकाने किरकोळ दुरूस्तीसह प्लास्टर करून तेथे हॉटेल सुरू करणेसाठी भोगवटा दाखला देण्याची महानगरपालिकेडे विनंती केली होती. सदर विनंतीच्या अनुषंगाने शासनाने “मिरा-भाईंदर महानगरपालिकेने विकासकास दिलेली बांधकाम परवानगी ही नियमानुसार नसून मंजूर विकास योजनेनुसार बांधकामाखालील जागा आ.क्र.३०५ (बगीचा) ने बाधित होत असल्याने सदर आरक्षणात फेरबदल झाल्याशिवाय प्रस्तावित वापर अनुज्ञेय नाही,” असे महानगरपालिकेस कळविले होते.
३. तथापि, मिरा-भाईंदर महानगरपालिकेच्या महासभेने, महाराष्ट्र प्रादेशिक व नगररचना अधिनियम, १९६६ च्या कलम ३७ अन्वये, मौजे घोडबंदर स.क्र.७२/२, ७३/१,२,३,४, ७४/१,२, ७९/१,३,४, ७५/१ या जागेमधील आरक्षण क्र.३०५ (बगीचा) ने बाधित विद्यमान वाणिज्यिक वापराच्या आरक्षणातील बांधकामात फेरबदल करण्यास, दि.३१.०१.२०२० च्या महासभेत ठराव क्र.८९, अन्वये परवानगी दिली. याबाबत, स्थानिक रहिवाशी व लोकप्रतिनिधी यांनीही सदर जागेच्या आरक्षणात बदल न करण्याची विनंती महानगरपालिकेकडे केली आहे. सबब, मिरा-भाईंदर महानगरपालिकेच्या उक्त ठरावाची अंमलबजावणी करणे शक्य नसल्याने महानगरपालिका आयुक्तांनी, उक्त ठराव क्र.८९ चे विखंडन करण्याची विनंती संदर्भ क्र.२, ३ व ४ च्या पत्रांन्वये शासनास केली आहे.
# Page 2
शासन निर्णय क्रमांकः मिभाम-११२०/प्र.क्र.७०/नवि-२८
४. मिरा-भाईंदर महानगरपालिका महासभेने दि.३१.०१.२०२० रोजी पारित केलेल्या ठराव क्र.८९ च्या विखंडनाच्या समर्थनार्थ आयुक्त, मिरा-भाईंदर महानगरपालिका यांनी खालील बाबी शासनाच्या निर्दशनास आणल्या आहेत: (अ) “मिरा-भाईंदर शहराची विकास योजना सन १९९२ मध्ये प्रसिद्ध झालेली आहे. त्यास शासनाने दि.१४.०५.१९९७ रोजी व वगळलेल्या भागाच्या योजनेस दि.२५.०८.२००० रोजी मंजूरी दिलेली आहे.
सदर विकास योजनेमध्ये मौजे घोडबंदर येथील उक्त जागा, आरक्षण क्र.३०५ (बगीचा) ने आरक्षित झालेली आहे. सदर आरक्षणामध्ये फेरबदल झाल्याशिवाय त्या जागेवर, महासभेच्या ठरावानुसार जागेच्या वापरामध्ये फेरबदल करणे अनुज्ञेय होणार नाही.”
(ब) “मौजे घोडबंदर येथील उक्त जागेवर मोठया प्रमाणात रहिवाशी संकुले असून तेथे नव्याने बांधकामे सुरू झालेली आहेत. येथील रहिवाशांची वाढती लोकसंख्या विचारात घेता भविष्यामध्ये सदर जागेवरील बगीचा आरक्षण देखील अपुरे पडणार आहे. त्यामुळे तेथील स्थानिक रहिवाशी व लोकप्रतिनिधी यांनी सुद्धा मिरा-भाईंदर महानगरपालिकेच्या ठरावास हरकत घेतलेली आहे.”
५. आयुक्त, मिरा-भाईंदर महानगरपालिका यांनी उक्त ठरावाच्या विखंडनाकरीता नमूद केलेली कारणमीमांसा विचारात घेता, सदर ठराव महानगरपालिकेच्या व लोकहिताच्या विरोधात असल्याचे स्पष्ट होत असल्याने, मिरा भाईंदर महानगरपालिकेच्या विशेष महासभेने पारित केलेला ठराव क्र. ८९, दि.३१.०१.२०२० हा, महाराष्ट्र महानगरपालिका अधिनियमाच्या कलम-४५१ (१) अन्वये प्रथमत: निलंबित करण्याची बाब शासनाच्या विचाराधीन होती.
तद्नुषंगाने शासनाने पुढील निर्णय घेतला आहे.
शासन निर्णयः मौजे घोडबंदर सर्व्हे.क्र.७२/२, ७३/१,२,३,४, ७४/१,२, ७५/१, ७९/१,३,४ जागेमधील आरक्षण क्र.३०५ (बगीचा) ने बाधित विद्यमान (वाणिज्य वापराच्या) बांधकामाबाबत, महाराष्ट्र महानगरपालिका अधिनियम १९६६ चे कलम ३७(१) अन्वये विकास योजनेत फेरबदल करण्यासाठी मिरा-भाईंदर महानगरपालिका प्रशासनाचा फेरप्रस्ताव महासभेपुढे येण्यापूर्वी मिरा-भाईंदर महानगरपालिका महासभेने परस्पर दि.३१.०१.२०२० रोजी “आरक्षण क्र.३०५ (बगीचा) ने बाधीत विद्यमान बांधकामास महाराष्ट्र प्रादेशिक व नगररचना अधिनियम, १९६६ मधील लम ३७ अन्वये मंजूर विकास योजनेत फेरबदल करणे”, हा ठराव क्र.८९ बहुमताने मंजूर केला. सदर ठराव महानगरपालिकेच्या तसेच, व्यापक लोकहिताच्या विरुद्ध असल्याने तो, महाराष्ट्र महानगरपालिका अधिनियमाच्या कलम-४५१ (१) अन्वये विखंडीत करण्याच्या अनुषंगाने प्रथमत: निलंबित करण्यास येत आहे.” २. सदर शासन निर्णयाच्या दिनांकापासून ३० दिवसांच्या आत संबंधितांनी याबाबत अभिवेदन सादर करावे. विहित मुदतीत अभिवेदन प्राप्त न झाल्यास, महाराष्ट्र महानगरपालिका अधिनियमातील कलम ४५१ (३) अन्वये प्रस्तुत प्रकरणी पुढील आवश्यक ती कार्यवाही करण्यात येईल.