# Page 1
नवी मुंबई महानगरपालिकेच्या सर्वसाधारण सभेने दि. १ जुलै, २०१४ रोजी पारीत केलेले ठराव क्र. ६३० व ठराव क्र. ६३१ अंतिमतः विखंडीत करणेबाबत.
महाराष्ट्र शासन
नगर विकास विभाग
शासन निर्णय क्रमांक:- नमुंम-१२१५/प्र.क्र.३१/१५/नवि-२८
हुतात्मा राजगुरू चौक, मादाम कामा मार्ग,
मंत्रालय, मुंबई - ४०० ०३२.
दिनांक:- २० जून, २०१८.
संदर्भ:-१) नवी मुंबई महानगरपालिका परिवहन समिती ठराव क्र. २५, दि. ३०.०९.२०१३.
२) नवी मुंबई महानगरपालिका सर्वसाधारण सभेचा विषय क्र. ४, ठराव क्र. ३७९, दि. १८.१०.२०१३ ३) नवी मुंबई महानगरपालिका सर्वसाधारण सभेचा ठराव क्र. ६३० व ठराव क्र. ६३१, दि. ०१.०७.२०१४ ४) आयुक्त, नवी मुंबई महानगरपालिका यांचे दि. १५.०४.२०१५ चे पत्र.
५) नगर विकास विभाग, शासन निर्णय क्र. नमुंम-१२१५/प्र.क्र.३१/१५/नवि-२८, दि. ०३.०७.२०१५
प्रस्तावना: नवी मुंबई महानगरपालिकेच्या सर्वसाधारण सभेने दि. १८.१०.२०१३ रोजी नवी मुंबई महानगरपालिका परिवहन उपक्रमाच्या वातानुकुलीत आणि सर्वसाधारण बसेसच्या सुधारित तिकिट दराची अंमलबजावणी, प्रादेशिक परिवहन प्राधिकरण सदरील तिकिट वाढीस ज्या दिनांकास मंजूरी देईल त्यानंतरच्या दिनांकापासून करण्याचा ठराव क्र. ३७९ मंजूर केला.
प्रादेशिक परिवहन प्राधिकरण, मुंबई महानगर क्षेत्र यांनी दि. ०१.०३.२०१४ रोजी नवी मुंबई महानगरपालिका परिवहन उपक्रमाच्या दरवाढीस मान्यता देऊन सुधारीत तिकिट दरवाढीची अंमलबजावणी दि. १०.०३.२०१४ पासून करण्याचे निर्देश दिले. तथापि, सदर कालावधीत लोकसभा सार्वत्रिक निवडणूकीची आचारसंहिता असल्याने सुधारीत तिकिट दरवाढीची अंमलबजावणी करता आली नाही.
दरम्यान नवी मुंबई महानगरपालिकेच्या सर्वसाधारण सभेने दि. ०१.०७.२०१४ रोजी नवी मुंबई महानगरपालिका परिवहन उपक्रमाच्या वातानुकुलीत आणि सर्वसाधारण बस सेवेच्या तिकिट वाढीच्या ठरावात फेरबदल करण्यास अथवा ठराव रद्द करण्यास नवीन ठराव क्र. ६३० मंजूर केला तसेच सुधारित तिकिट वाढीचा मुळ प्रस्ताव रद्द करण्यासाठी ठराव क्र. ६३१ मंजूर केला.
# Page 2
शासन निर्णय क्रमांकः नमुंम-१२१५/प्र.क्र.३१/१५/नवि-२८
उपरोक्त ठराव क्र. ६३० व ६३१ दि. ०१.०७.२०१४ हे महानगरपालिकेच्या आर्थिक हिताच्या विरूध्द असल्याचे राज्य शासनाचे मत झाल्याने शासनाच्या दि. ३.०७.२०१५ च्या शासन निर्णयान्वये निलंबित करण्यात आलेले आहेत.
नवी मुंबई महानगरपालिकेच्या सर्वसाधारण सभेने दिनांक ०१ जुलै, २०१४ रोजी पारीत केलेले ठराव क्र. ६३० व ठराव क्र. ६३१ अंतिमत: विखंडीत करण्याची बाब शासनाच्या विचाराधीन होती.
शासन निर्णयः उपरोल्लेखित प्रस्तावनेत नमूद केलेली वस्तुस्थिती विचारात घेता, महाराष्ट्र महानगरपालिका अधिनियम, १९४९ च्या कलम ४५१ (३) मधील तरतूदीनुसार शासनास असलेल्या अधिकारात नवी मुंबई महानगरपालिकेच्या सर्वसाधारण सभेने दिनांक ०१ जुलै, २०१४ रोजी पारीत केलेले ठराव क्र. ६३० व ठराव क्र. ६३१ हे महानगरपालिकेच्या आर्थिक हिताच्या विरोधात असल्याचे स्पष्ट होत असल्याने अंतिमत: विखंडीत करण्यात येत आहेत.