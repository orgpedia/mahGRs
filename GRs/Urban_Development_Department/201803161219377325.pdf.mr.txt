# Page 1
नवी मुंबई विशेष आर्थिक क्षेत्र प्रकल्पाबाबत....
महाराष्ट्र शासन
नगर विकास विभाग
शासन निर्णय क्रमांकः सिआयडी-१८१८/प्र.क्र.४/नवि-१०
मादाम कामा रोड, हुतात्मा राजगुरु चौक,
मंत्रालय, मुंबई - ४०००३२.
तारीख : १६ मार्च, २०१८.
वाचा :
शहर व औद्योगिक विकास महामंडळ (महाराष्ट्र) मर्यादित (सिडको) यांचे पत्र क्रमांकः सिडको/ सेझ/२०१७/२४, दि.०२.०१.२०१८
प्रस्तावना :
केंद्र शासनाच्या सन १९९७-२००५ च्या आयात-निर्यात धोरणानुसार विशेष आर्थिक क्षेत्रांची स्थापना करण्याचा निर्णय केंद्र शासनाने सन २००० मध्ये घेतला होता. केंद्र शासनाच्या उक्त धोरणाच्या
पार्श्वभूमीवर नवी मुंबई क्षेत्रामध्ये मुक्त परदेशी गुंतवणूक व मोठ्या प्रमाणावर रोजगार निर्मिती करण्याच्या उद्देशाने सिडको महामंडळाने द्रोणागिरी, कळंबोली व उलवे येथील महाराष्ट्र शासन/सिडको महामंडळाने संपादित केलेल्या जमिनीवर नवी मुंबई विशेष आर्थिक क्षेत्र (एनएमएसईझेड) प्रकल्प उभारण्यास शासन निर्णय दि.४.१.२००६ नुसार मान्यता देण्यात आली होती. सदर नवी मुंबई आर्थिक क्षेत्राचा, सार्वजनिक व खाजगी सहभागातून (पीपीपी) विकास करण्यासाठी सिडको महामंडळाची समन्वय संस्था म्हणून नियुक्ती करण्यात आली आहे.
परंतु राज्य शासनाचा सेझ कायदा प्राधिकृत न झाल्याने तसेच विशेष आर्थिक क्षेत्र करारामध्ये कमी करण्यात आलेल्या प्रोत्साहनात्मक बाबींमुळे एसईझेड खालील क्षेत्र, महाराष्ट्राचे औद्योगिक धोरण २०१३ च्या पार्श्वभूमीवर एकात्मिक औद्योगिक क्षेत्र म्हणून विकसीत करण्यास मान्यता देण्याचा प्रस्ताव सिडको महामंडळाने सादर केला होता. सदर प्रस्तावाबाबत दि.३०.१.२०१८ च्या मंत्रीमंडळ बैठकीमध्ये देण्यात आलेल्या मान्यतेनंतर खालीलप्रमाणे निर्णय घेण्यात येत आहे.
शासन निर्णय :
महाराष्ट्राचे औद्योगिक धोरण-२०१३ मधील तरतूदींच्या पार्श्वभूमीवर नवी मुंबई विशेष आर्थिक क्षेत्र प्रकल्प हा "एकात्मिक औद्योगिक क्षेत्र" म्हणून विकसीत करण्यासाठी खालीलप्रमाणे मान्यता देण्यात येत आहे :
# Page 2
शासन निर्णय क्रमांकः सिआयडी-१८१८/प्र.क्र.४/नवि-१०
i. नवी मुंबई विशेष आर्थिक क्षेत्रासाठी अधिसूचीत केलेल्या क्षेत्राचा विकास एकात्मिक
औद्योगिक क्षेत्र म्हणून करण्यास तत्वत: मान्यता देण्यात येत आहे. तथापि, सदर क्षेत्राच्या जमिनीच्या अनुज्ञेय वापरामध्ये कोणताही बदल होणार नाही. तसेच, एकूण क्षेत्राच्या ८५% औद्योगिक व कमाल १५% रहिवास वापर अनुज्ञेय असेल.
ii. राज्य शासनाच्या धोरणानुसार नवी मुंबई विशेष आर्थिक क्षेत्र अधिसूचना रद्द करुन प्रस्तुत क्षेत्रामध्ये बिगर एसईझेड औद्योगिक घटकांना मान्यता देण्यात येत आहे.
iii. सिडकोचे प्रचलित धोरण, कंपनीसोबतचे करारनामे, प्रस्तावित उद्योग विकास या सर्व बाबी तपासून व त्याबाबत निर्णय घेऊन, सदर निर्णय सिडको महामंडळाला कळविण्यासाठी खालीलप्रमाणे उच्चस्तरीय समिती गठीत करण्यात येत आहे.
(१) मा. मुख्य सचिव - अध्यक्ष (२) अपर मुख्य सचिव (वित्त) - सदस्य (३) अपर मुख्य सचिव, उद्योग विभाग - सदस्य (४) प्रधान सचिव (नवि-१), नगर विकास विभाग - सदस्य (५) प्रधान सचिव, विधी व न्याय विभाग - सदस्य (६) व्यवस्थापकीय संचालक, सिडको सदस्य सचिव
उपरोक्त समितीचे कार्यकक्षा खालीलप्रमाणे राहील :
१. एकात्मिक औद्योगिक क्षेत्रामध्ये ८५ टक्के जमिनीचा वापर उद्योगांकरीता करणे बंधनकारक राहील. याकरीता या भागामध्ये येणाऱ्या प्रस्तावित औद्यगिक विकासाचा आराखडा तयार करणे.
२. कंपनीने वेळेमध्ये प्रकल्प पूर्ण न केल्यामुळे सिडकोच्या जमीन विषयक धोरणानुसार होणारा दंड व कारवाई निश्चित करणे, त्यामध्ये अतिरिक्त भाडेपट्टा रक्कम, कायदेशीर सल्ल्यानुसार नुकसान भरपाई व सिडकोचे वाढीव भागभांडवल इत्यादींचा समावेश होईल.
३. कंपनीचे रुपांतर एकात्मिक औद्योगिक क्षेत्रामध्ये करत असताना कायदे विषयक तरतूदीची तपासणी करणे.
पृष्ठ ३ पैकी २
# Page 3
शासन निर्णय क्रमांकः सिआयडी-१८१८/प्र.क्र.४/नवि-१०