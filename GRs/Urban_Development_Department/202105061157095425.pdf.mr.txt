# Page 1
महाराष्ट्र महानगरपालिका अधिनियमाच्या कलम ४५१ अन्वये सांगली-मिरज--कुपवाड कुपवाड शहर महानगरपालिकेच्या महासभेने दि.१९/०९/२०१९ रोजी पारित केलेला ठराव क्र. ९५ अंतिमतः विखंडीत करणेबाबत.
महाराष्ट्र शासन
नगर विकास विभाग
शासन निर्णय क्रमांक:- एमयुपी-२०२०/प्र.क्र.०८/नवि-१९
४ था मजला (मुख्य इमारत),
मंत्रालय, मुंबई-४०० ०३२.
दिनांक : ०६ मे, २०२१
वाचा :
१) श्री. विष्णू माने, नगरसेवक, सांगली-मिरज-कुपवाड शहर महानगरपालिका यांचे दि.२१/१२/२०१९ व दि.२२/०१/२०२० रोजीचे पत्र.
२) श्री. भालचंद्र (रुपेश) मोकाशी, शिवसेना शहर प्रमुख, कुपवाड यांचे दि.१७/०१/२०२० रोजीचे पत्र.
३) आयुक्त, सांगली-मिरज-कुपवाड शहर महानगरपालिका यांचे क्र. मनपा/आरोवि/सां/१/१०२४/ २०१९-२०, दि.१८/०२/२०२० रोजीचे पत्र.
४) शासन निर्णय समक्रमांक दि.२९/०९/२०२०.
५) आयुक्त, सांगली-मिरज-कुपवाड शहर महानगरपालिका यांचे क्र. मनपा/आरोवि/राआआ/६२५/ २०२०-२१, दि.२५/११/२०२० रोजीचे पत्र.
६) आयुक्त, सांगली-मिरज-कुपवाड शहर महानगरपालिका यांचे क्र. मनपा/आरोवि/राआआ/१०१९/ २०२०-२१, दि. ०३/०३/२०२१ रोजीचे पत्र.
प्रस्तावना:
राष्ट्रीय शहरी आरोग्य अभियानांतर्गत सांगली-मिरज-कुपवाड शहर महानगरपालिका कार्यक्षेत्रामधील झोपडपट्टी व विस्तारीत भागातील नागरिकांना वैद्यकीय सेवा पुरविण्यासाठी व शहरी आरोग्य व्यवस्थेचे बळकटीकरण करण्याकरिता अर्बन कम्युनिटी हेल्थ सेंटर (Urban Community Health Centre) उभारणे महानगरपालिकेमार्फत प्रस्तावित आहे. सदर अर्बन कम्युनिटी हेल्थ सेंटर उभारण्याकरिता आरक्षित असलेली महानगरपालिकेच्या मालकीच्या जागेव्यतिरिक्त खाजगी जागा खरेदी करण्याच्या अनुषंगाने सांगली-मिरज कुपवाड शहर महानगरपालिकेच्या महासभेने दि.१९/०९/२०१९ रोजी पारित केलेला ठराव क्र.९५ हा, महानगरपालिकेच्या आर्थिक नुकसानीचा असल्याने सदर ठराव विखंडीत करण्याची विनंती श्री विष्णू माने व श्री.भालचंद्र मोकाशी यांनी त्यांच्या संदर्भीय पत्र क्र.१ व २ अन्वये शासनास केली आहे.
२. तद्नुसार क्र.१ व २ येथील संदर्भीय पत्रांच्या अनुषंगाने, आयुक्त, सांगली-मिरज-कुपवाड शहर महानगरपालिका यांच्याकडून संदर्भीय क्र.३ येथील पत्रान्वये प्राप्त अहवालावरून उक्त ठराव महानगरपालिकेच्या आर्थिक हिताच्या विरोधात असल्याचे शासनाचे मत झाल्याने उपरोक्त उल्लेखित संदर्भ क्र. ४ येथील शासन निर्णयान्वये निलंबित करण्यात आला आहे.
३. संदर्भ क्र.४ येथील शासन निर्णयात नमूद केल्यानुसार संबंधितांना याबाबत अभिवेदन करण्याची संधी देण्यात आली. त्यानुसार शासनाकडे प्राप्त विविध अभिवेदनांच्या अनुषंगाने आयुक्त, सांगली-मिरज-कुपवाड शहर महानगरपालिका यांच्याकडून स्वयंस्पष्ट अभिप्रायासह अहवाल मागविण्यात आला. त्यानुसार संदर्भाधीन
# Page 2
शासन निर्णय क्रमांक: एमयुपी-२०२०/प्र.क्र.०८/नवि-१९
क्र.५ व ६ येथील पत्रांन्वये आयुक्त, सांगली-मिरज-कुपवाड शहर महानगरपालिका यांनी प्राप्त विविध अभिवेदनाच्या अनुषंगाने स्वयंस्पष्ट अभिप्राय व सदर ठराव विखंडीत करण्यात यावा, अशा आशयाची स्पष्ट भुमिका नमूद करून त्यांचे अभिवेदन सादर केलेले आहे.
४. आयुक्त, सांगली-मिरज-कुपवाड शहर महानगरपालिका यांच्याकडून संदर्भाधीन क्र. ५ व ६ येथील पत्रांन्वये प्राप्त वस्तुस्थिती विचारात घेता, महानगरपालिकेच्या स्वमालकीची जागा उपलब्ध असताना व सदर जागेवर इमारत बांधकामाचे डिझाईन शासन स्तरावरून निश्चित झालेले असताना, खाजगी जागा (बिगर शेती नसलेली, पोहच रस्ता नसलेली, अर्बन लॅण्ड सिलींग अशी नोंद असलेली, अनुज्ञेय हेल्थ केयर सेंटरच्या मंजूर नकाशाप्रमाणे जागेच्या आकारमानानुसार बांधकाम शक्य नसलेली इ.) आर्थिक मोबदला देऊन खरेदी करणे हे महानगरपालिकेच्या आर्थिक हिताच्या विरोधात असल्याचे शासनाचे मत झाल्याने सदर ठराव अंतिमत: विखंडीत करण्याची बाब शासनाच्या विचाराधीन होती.
शासन निर्णय :
सांगली-मिरज-कुपवाड शहर महानगरपालिकेच्या महासभेने दि.१९/०९/२०१९ रोजी पारित केलेला महासभा ठराव क्र.९५ हा, महानगरपालिकेच्या आर्थिक हिताच्या विरोधात असल्याने महाराष्ट्र महानगरपालिका अधिनियमामधील कलम-४५१ (३) नुसार शासनास असलेल्या अधिकाराचा वापर करून अंतिमत: विखंडीत करण्यात येत आहे.