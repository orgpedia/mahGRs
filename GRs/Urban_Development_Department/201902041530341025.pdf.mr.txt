# Page 1
नवी मुंबई महानगरपालिकेच्या सर्वसाधारण सभेने दि.२१.०९.२०१६ रोजी पारीत केलेल्या ठराव क्र. १२२६ मधील उप सूचना प्रथमतः निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- नमुंम-१२१८/प्र.क्र.१२/१८/नवि-२८
मादाम कामा मार्ग, हुतात्मा राजगुरू चौक,
४ था मजला, मंत्रालय, मुंबई - ४०० ०३२.
दिनांक:- ०४ फेब्रुवारी, २०१९
संदर्भ:- १) नवी मुंबई महानगरपालिका सर्वसाधारण सभा ठराव क्र.१२२६, दि.२१.०९.२०१६.
२) आयुक्त, नवी मुंबई महानगरपालिका यांचे पत्र क्र.नमुंमपा/जसं-३/०२/२०१८, दि.०५.०१.२०१८.
प्रस्तावना:
नवी मुंबई महानगरपालिका क्षेत्रातील नागरिकांना लाभदायक असणारे नागरी सुविधा प्रकल्प व लोकोपयोगी कामांचे भुमिपुजन, उद्घाटन, शुभारंभ व लोकार्पण समारंभप्रसंगी तसेच इतर वैशिष्ट्यपूर्ण समारंभप्रसंगी मा.महापौर व आयुक्त यांच्या मागर्दशनाखाली त्या कामांशी संबंधित विभागामार्फत कार्यक्रम आयोजनाची कार्यवाही करण्यात येते. जनसंपर्क विभागामार्फत मा. महापौर व आयुक्त यांचे मार्गदर्शनानुसार निमंत्रणपत्रिकेचा मसुदा तयार करण्यात येतो.
२. नवी मुंबई महानगरपालिकेच्या सर्वसाधारण सभेने दि. १६.०२.२०१३ च्या ठराव क्र. १२१ अन्वये विविध समारंभ आयोजनाबाबत मार्गदर्शक नियमावली मंजूर केलेली आहे. दि.२१.०९.२०१६ रोजीच्या सर्वसाधारण सभेपुढे सदर ठरावाची सूचना पुनर्विचारार्थ सादर केली असता, पुढीलप्रमाणे ठराव क्र.१२२६ मंजूर केला आहे: “नवी मुंबई महानगरपालिका विविध समारंभ आयोजनाबाबत प्रचलित नियमावलीतील बाब क्र.१ ते ४ यापैकी बाब क्र. २ ते ४ मध्ये प्रस्तावित केल्यानुसार, मा. महापौर व मा. आयुक्त या ऐवजी मा.महापौर यांचे मार्गदर्शनानुसार निमंत्रण पत्रिका मसूदा जनसंपर्क विभागांमार्फत तयार करण्यात यावा या बदलासह आयुक्तांच्या मूळ प्रस्तावास सुचविल्याप्रमाणे मंजुरी देण्यात यावी.” ३. यासंदर्भात आयुक्त, नवी मुंबई महानगरपालिका यांनी असे नमूद केले आहे की, (३.१) नवी मुंबई महानगरपालिकेची प्रचलित नियमावली योग्य असून, महापालिका आयुक्त हा महानगरपालिकेचा कार्यकारी प्रमुख असल्याने, राजशिष्टाचार (प्रोटोकॉल) बाबत काही वाद उद्भवल्यास अथवा विधानमंडळात हक्कभंग दाखल झाल्यास त्यांस साक्ष देणे भाग पडते.
(३. २) महानगरपालिकेच्या कार्यक्रमांमध्ये सर्व मान्यवरांचा यथोचित सन्मान राखला जावा आणि सुनियोजित व सुयोग्य रितीने कार्यक्रम संपन्न व्हावा, याकरिता प्रचलित प्रस्तावात नमूद केल्याप्रमाणे मा.महापौर व आयुक्त यांच्या मार्गदर्शनानुसार निमंत्रण पत्रिका तयार करण्यात यावी, हीच पद्धत योग्य आहे.
# Page 2
शासन निर्णय क्रमांकः नमुंम-१२१८/प्र.क्र.१२/१८/नवि-२८
(३.३) सर्वसाधारण सभेने उपसूचनेद्वारे केलेले बदल हे राजशिष्टाचाराचे योग्य अनुपालन होण्याच्या दृष्टीने योग्य नाहीत.
४. नवी मुंबई महानगरपालिकेच्या सर्वसाधारण सभेने दि.२१.०९.२०१६ रोजी पारीत केलेला ठराव क्र.१२२६ मधील उपरोक्त नमूद उपसूचना ही व्यापक लोकहिताच्या विरुद्ध असल्याचे दिसून येत असल्याने सदर उपसूचना निलंबित करण्याची बाब शासनाच्या विचाराधीन होती.
शासन निर्णयः
नवी मुंबई महानगरपालिकेच्या सर्वसाधारण सभेने दि.२१.०९.२०१६ रोजी मंजूर केलेला ठराव क्र.१२२६ मधील “नवी मुंबई महानगरपालिका विविध समारंभ आयोजनाबाबत प्रचलित नियमावलीतील बाब क्र.१ ते ४ यापैकी बाब क्र.२ ते ४ मध्ये प्रस्तावित केल्यानुसार, मा. महापौर व मा.आयुक्त या ऐवजी मा.महापौर यांचे मार्गदर्शनानुसार निमंत्रण पत्रिका मसूदा जनसंपर्क विभागांमार्फत तयार करण्यात यावी” ही उपसूचना व्यापक लोकहिताच्या विरुद्ध असल्याने शासनास असलेल्या अधिकाराचा वापर करून, महाराष्ट्र महानगरपालिका अधिनियमाच्या कलम-४५१ (१) मधील तरतुदीनुसार अंतिमतः विखंडीत करण्यापूर्वी प्रथमतः निलंबित करण्यात येत आहे.
२. सदर उपसूचनेच्या शासन निर्णयाच्या दिनांकापासून तीस दिवसांच्या आत संबंधितांनी अभिवेदन सादर करावे.