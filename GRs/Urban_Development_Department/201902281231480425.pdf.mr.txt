# Page 1
श्री. पुरुषोत्तम छगन चव्हाण, नगरसेवक, कल्याण डोंबिवली महानगरपालिका यांना पालिका सदस्य म्हणून राहण्यास निरर्ह ठरविण्याबाबतचा शासन आदेश रद्द करण्याबाबत.
महाराष्ट्र शासन
नगर विकास विभाग
शासन आदेश क्रमांक:- कडोंम-१०१६/प्र.क्र.८९/१६/नवि-२८
मुख्य इमारत, ४ था मजला, मंत्रालय,
मादाम कामा मार्ग, हुतात्मा राजगुरू चौक,
मुंबई-४०० ०३२.
दिनांक :- २८ फेब्रुवारी, २०१९
वाचा : १. शासन आदेश समक्रमांक दि.३०.११.२०१६.
२. सन २०१८ चा महाराष्ट्र अध्यादेश क्र.२०, दि.२७.०९.२०१८ ३. आयुक्त, कल्याण-डोंबिवली महानगरपालिका यांचे पत्र जा.क्र.कडोंमपा/निवड /१६१, दिनांक.०४.१२.२०१८.
प्रस्तावनाः
महाराष्ट्र अधिनियम क्र. १३/२०१५ मधील तरतूद आणि त्या अनुषंगाने नगर विकास विभाग, शासन परिपत्रक क्र. एमसीओ-२०१६/प्र.क्र.४६/नवि-१४, दि.२८.०३.२०१६ अन्वये निर्गमित करण्यात आलेल्या सुचनांनुसार श्री पुरुषोत्तम छगन चव्हाण, नगरसेवक, प्रभाग क्र.४०, कल्याण-डोंबिवली महानगरपालिका यांनी विहित कालावधीत जात वैधता प्रमाणपत्र सादर न केल्याने त्यांची सदस्य पदी झालेली निवड भूतलक्षी प्रभावाने रद्दबातल ठरवून त्यांना पालिका सदस्य म्हणून राहण्यास निरर्ह ठरविण्याबाबत वाचा क्र.१ येथील दि.३०.११.२०१६ चा शासन आदेश निर्गमित करण्यात आला.
०२. शासनाने जातवैधता प्रमाणपत्र सादर करण्याच्या मुदतीबाबत वाचा क्र.२ येथील सन २०१८ चा महाराष्ट्र अध्यादेश क्र. २० प्रख्यापित केला आहे. सदर अध्यादेशान्वये महाराष्ट्र महानरगरपालिका अधिनियमातील कलम ५ब मध्ये सुधारणा करण्यात आली असून त्यानुसार महानगरपालिका निवडणूकीत निवडून आल्याचा दिनांकापासून जातवैधता प्रमाणपत्र सादर करण्याची मुदत सहा महिन्यांऐवजी बारा महिन्याची करण्यात आलेली आहे तसेच सदर सुधारणा दि. ०७ एप्रिल, २०१५ पासून लागू करण्यात आलेली आहे.
त्याचप्रमाणे सदर अध्यादेशात प्रकरण पाच, संकिर्ण मधील अ.क्र. ९ येथे अशीही तरतूद करण्यात आली आहे की, “या अध्यादेशाच्या प्रारंभाच्या दिनांकापूर्वी, कोणत्याही व्यक्तीने जात प्रमाणपत्र व वैधता प्रमाणपत्र प्राप्त केलेले असेल मात्र, असे प्रमाणपत्र दाखल केलेले नसेल अशा व्यक्तीने जर या अध्यादेशाच्या प्रारंभाच्या दिनांकापासून पंधरा दिवसाच्या मुदतीच्या आत असे प्रमाणपत्र सादर केले असेल तर, अशी कोणतीही व्यक्ती, प्रस्तुत नगरपालिका कायद्यांच्या तरतुदींअन्वये अनर्ह ठरली असल्याचे मानण्यात येणार नाही."
# Page 2
शासन आदेश क्रमांकः कडोंम-१०१६/प्र.क्र.८९/१६/नवि-२८
३. श्री पुरुषोत्तम छगन चव्हाण, नगरसेवक, कल्याण-डोंबिवली महानगरपालिका यांनी त्यांचे जातवैधता प्रमाणपत्र निवडून आल्याचा दिनांकापासून (म्हणजेच दि.०२.११.२०१५ पासून) १ वर्षाच्या कालावधीनंतर (म्हणजेच दि.०१.१२.२०१६ रोजी) सादर केलेले आहे. सदर अध्यादेशानुसार निवडणूकीनंतर ६ महिने वाढीव मुदत दिल्याचा त्यांना फायदा मिळू शकत नाही. तथापि, सदर अध्यादेशातील उपरोक्त परिच्छेदात नमूद प्रकरण पाच संकिर्ण मधील अ.क्र.९ येथील तरतूद विचारात घेता श्री.चव्हाण यांनी सदर अध्यादेशाच्या प्रारंभापुर्वीच त्यांचे जात वैधता प्रमाणपत्र प्राप्त केलेले असल्याने व ते सादर केलेले असल्यामुळे ते अनर्ह ठरत नसल्याचे दिसून येते. त्यामुळे श्री. चव्हाण यांना पालिका सदस्य म्हणून रहाण्यास निरर्ह ठरविण्याबाबतचा दि. ३०.११.२०१६ चा शासन आदेश रद्द करण्याची बाब शासनाच्या विचाराधीन होती.
शासन आदेश:
सन २०१८चा महाराष्ट्र अध्यादेश क्र.२०, दि.२७.०९.२०१८ च्या प्रकरण ५ मधील संकिर्ण मधील अ.क्र.९ येथील तरतूद विचारात घेऊन श्री. पुरुषोत्तम छगन चव्हाण, नगरसेवक, प्रभाग क्र.४०, कल्याण-डोंबिवली महानगरपालिका यांना पालिका सदस्य म्हणून राहण्यास निरर्ह ठरविण्याबाबतचा समक्रमांकीत दि.३०.११.२०१६ चा शासन आदेश या आदेशान्वये रद्द करण्यात येत आहे.
२. त्याअनुषंगाने पुढील आवश्यक ती कार्यवाही आयुक्त, कल्याण-डोंबिवली महानगरपालिका यांनी करावी.