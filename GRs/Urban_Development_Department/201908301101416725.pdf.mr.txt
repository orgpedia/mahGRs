# Page 1
नांदेड वाघाळा शहर महानगरपालिकेच्या स्थायी समितीने संमत केलेला ठराव क्र. १२७ दि. ३०.१.२०१९ विखंडीत करण्यासाठी निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक : नामपा-२०१९/प्र.क्र.१०६/नवि-२४,
मंत्रालय, मुंबई-४०० ०३२.
दिनांक :- ३० ऑगस्ट, २०१९
संदर्भ :- १) आयुक्त, नांदेड वाघाळा शहर महानगरपालिका यांचे पत्र क्र.नावाशमनपा/साप्रवि/ आस्था-४/१८२२४/दिनांक १५.३.२०१९ २) आयुक्त, नांदेड वाघाळा शहर महानगरपालिका यांचे पत्र क्र.नावाशमनपा/साप्रवि/ आस्था-४/२७११/दिनांक २५.६.२०१९
प्रस्तावना : श्री. संभाजी माधवराव कास्टेवाड, जकात अधिक्षक, नांदेड-वाघाळा शहर महानगरपालिका यांना नोटबंदीच्या काळात वसुली कामात निष्काळजीपणा, कर वसूली बैठकीच्या कामात उपस्थित न राहणे, तसेच उपस्थिती पटावर स्वाक्षरी करुन कार्यालयात अनुपस्थित राहणे इ. कारणांमुळे महानगरपालिकेने त्यांच्याय दि.१४.११.२०१६ रोजीच्या आदेशान्वये सेवेतून निलंबित केले आहे. तद्नंतर, श्री. कास्टेवाड यांना त्यांच्याविरुध्द सुरु केलेल्या विभागीय चौकशीच्या अधीन राहुन महानगरपालिकेच्या सेवेत दि.८.३.२०१७ च्या आदेशान्वये पुन:स्थापित करण्यात आले.
२. श्री. कास्टेवाड यांच्याविरुध्द सुरु असलेल्या विभागीय चौकशीमध्ये चौकशी अधिकारी यांनी महानगरपालिकेस दि.२६.४.२०१८ रोजी चौकशी अहवाल सादर केलेला आहे. सदर चौकशी अहवालानुसार श्री. कास्टेवाड यांच्यावर ठेवण्यात आलेला दोषारोप क्र.१ अंशत: सिध्द होत असुन, दोषारोप क्र.२ सिध्द होत नसल्याचे मत चौकशी अहवालात नमूद केले आहे.
३. प्रस्तुत चौकशी अहवालाच्या आधारे श्री. कास्टेवाड, जकात अधिक्षक यांचा दि. १४.११.२०१६ ते ७.३.२०१७ असा ११४ दिवसांचा निलंबन कालावधी हा निलंबन काळ म्हणुन गृहीत धरण्यात आलेला असुन कामात निष्काळजीपणा केल्याचा ठपका त्यांच्यावर दि.११.१०.२०१८ च्या आदेशान्वये ठेवण्यात आलेला आहे.
४. सदर शिक्षेविरुध्द श्री. कास्टेवाड यांनी प्रस्तुत निलंबन कालावधी हा कर्तव्यकाळ म्हणुन गृहीत धरुन ठेवण्यात आलेला ठपका रद्द करण्याबाबत महानगरपालिकेच्या स्थायी समितीकडे दि. २०.१२.२०१८ रोजी
अपिल दाखल केले होते. स्थायी समितीने श्री. कास्टेवाड यांचा निलंबन कालावधी हा कर्तव्यकाळ म्हणुन नियमित करण्याबाबत ठराव क्र. १२७ दि.३०.१.२०१९ संमत केलेला आहे.
५. श्री. कास्टेवाड,जकात अधिक्षक यांच्याविरुध्दचे दोषारोप अंशतः सिध्द झाल्यामुळे त्यांच्यावर किरकोळ स्वरुपाची शिक्षा बजावण्यात आलेली आहे. तसेच त्यांनी स्थायी समितीकडे विहित मुदतीत अपिल दाखल केलेले नाही. त्यांच्यावर बजावलेली शिक्षा ही किरकोळ स्वरुपाची असल्यामुळे ती रद्द किंवा त्यामध्ये बदल करता येणार नाही असा प्रशासकीय अहवाल महानगरपालिकेने स्थायी समितीच्या निदर्शनास आणुन
# Page 2
शासन निर्णय क्रमांकः नामपा-२०१९/प्र.क्र.१०६/नवि-२४
देण्याबाबत नगर सचिव, महानगरपालिका यांना दि. ४.२.२०१९ च्या पत्रान्वये कळविले होते. तथापि, स्थायी समितीने ठराव क्र. १२७ दि. ३०.१.२०१९ संमत करुन श्री. कास्टेवाड यांचा निलंबन कालावधी कर्तव्य कालावधी म्हणुन नियमित केलेला आहे. त्यामुळे महानगरपालिकेच्या स्थायी समितीने संमत केलेला उक्त ठराव क्र. १२७ हा महाराष्ट्र महानगरपालिका अधिनियमातील तरतुदीनुसार विसंगत तसेच महानगरपालिकेच्या आर्थिक हिताच्या विरुध्द असल्यामुळे सदर ठराव महाराष्ट्र महानगरपालिका अधिनियम, कलम ४५१ अन्वये विखंडित करण्याबाबतची विनंती आयुक्त, नांदेड वाघाळा शहर महानगरपालिका यांनी दिनांक १५.३.२०१९ च्या पत्रान्वये शासनास केलेली आहे.
६. श्री. संभाजी माधवराव कास्टेवाड, जकात अधिक्षक यांनी कामात निष्काळजीपणा, कर वसूली बैठकीच्या कामात उपस्थित न राहणे, तसेच उपस्थिती पटावर स्वाक्षरी करुन कार्यालयात अनुपस्थित राहणे इ. कारणांमुळे त्यांच्याविरुध्द विभागीय चौकशी करुन त्यांचा निलंबन कालावधी हा निलंबन काळ म्हणुन गृहीत धरण्यात आलेला असुन, महानगरपालिकेने त्यांच्यावर ठपका ठेवण्याची सौम्य शिक्षा बजावलेली आहे.त्यामुळे महानगरपालिकेच्या स्थायी समितीने संमत केलेला ठराव क्र. १२७ दि. ३०.१.२०१९ हा नियमानुसार नसुन, महानगरपालिकेच्या आर्थिक हिताच्या विरुध्द आहे.
७. उपरोक्त नमूद बाबीं विचारात घेऊन सदरचा ठराव क्र. १२७ दिनांक ३०.१.२०१९ निलंबित करण्याची बाब शासनाच्या विचाराधीन होती.
शासन निर्णय :
उपरोक्त प्रस्तावनेत नमूद केलेल्या वस्तुस्थितीनुसार श्री. संभाजी माधवराव कास्टेवाड, जकात अधिक्षक यांच्याविरुध्द विभागीय चौकशी करुन त्यांचा निलंबन कालावधी हा निलंबन काळ म्हणुन गृहीत धरण्यात आलेला असुन, महानगरपालिकेने त्यांच्यावर ठपका ठेवण्याची सौम्य शिक्षा बजावलेली आहे.
महानगरपालिकेच्या स्थायी समितीने संमत केलेला ठराव क्र. १२७ दि. ३०.१.२०१९ हा नियमानुसार नसुन, महानगरपालिकेच्या आर्थिक हिताच्या विरुध्द असल्यामुळे, सदर ठराव महाराष्ट्र महानगरपालिका अधिनियम, १९४९ चे कलम ४५१ (१) नुसार विखंडित करण्यासाठी प्रथमत: निलंबित करण्यात येत आहे.
सदर ठराव निलंबनाप्रकरणी संबंधितांना अभिवेदन करावयाचे असल्यास त्यांना निलंबन आदेशाच्या दिनांकापासून ३० दिवसांच्या आत शासनास अभिवेदन करणे आवश्यक आहे.
# Page 3