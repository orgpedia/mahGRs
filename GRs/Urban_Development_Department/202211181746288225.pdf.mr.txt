# Page 1
महाराष्ट्र महानगरपालिका अधिनियम, १९४९ चे कलम ४५१ अन्वये सांगली मिरज आणि कुपवाड शहर महानगरपालिकेचा महासभा ठराव क्र.१३२, ऐन दि. १७/०१/२०१५ निलंबित करणेबाबत.
महाराष्ट्र शासन
नगर विकास विभाग
शासन निर्णय क्रमांक : एमयुपी-२०१९/प्र.क्र.१४९/नवि-१९
मंत्रालय, मुंबई-४०० ०३२.
दिनांक :- १८ नोव्हेंबर, २०२२
वाचा : १. आयुक्त, सांगली मिरज कुपवाड शहर महानगरपालिका यांचे पत्र जा.क्र.मनपा/ मालवि./१३९/२०१९-२०, दिनांक १६/०७/२०१९.
२. आयुक्त, सांगली मिरज कुपवाड शहर महानगरपालिका यांचे पत्र जा.क्र. मनपा/ मालवि/२९७/२०१५-२०१६, दिनांक १४/०९/२०१५.
प्रस्तावना :
सांगली शहरातील राजवाडा चौक येथे सिंधी मार्केट अस्तित्वात असून सदर मार्केटमधील दुकान/गाळे यांच्या कराराची मुदत दिनांक ३१/०३/२०१२ रोजी संपलेली असल्याने मार्केटमधील ५१ दुकान/गाळेधारकांनी सदरची दुकाने/गाळे २९ वर्षे कराराने मिळण्याबाबत महानगरपालिकेकडे दिनांक ०४/०७/२०१४ रोजी विनंती केली. त्यास अनुसरुन नगररचना विभागाकडून भाडेमुल्य निश्चित करून घेतल्यानंतर सिंधी मार्केटमधील दुकाने/ गाळेधारकांना सध्याच्या भाड्यामध्ये सन २००८ पासून दर ३ वर्षांनी २०% भाडेवाढ करुन सन २०१४-१५ अखेर थकबाकी व सेवाकर भरून घेणे, दिनांक ०१/०४/२०१२ पासून २९ वर्षे इतक्या कालावधीची मुदतवाढ देणे, सन २०१४ च्या बाजारमुल्यानुसार दिनांक ०१/०४/२०१४ पासून सुधारित वार्षिक भाडे आकारण्यास व त्यामध्ये प्रत्येक ३ वर्षाने २०% भाडेवाढीचा प्रस्ताव महासभेसमोर महानगरपालिका प्रशासनाने सादर केला.
महानगरपालिकेच्या प्रशासनाच्या उक्त प्रस्तावावर महानगरपालिकेच्या महासभेने “महानगरपालिकेच्या मालकीच्या सि.स.नं.७४६ /१ मधील सिंधी मार्केट दुकानगाळे क्र.१ ते ५१ या गाळेधारकांना सरसकट वार्षीक भाडे रु.५०००/- या प्रमाणे भाडेवाढ करण्यास ही सभा मान्यता देत असून, दर ३ वर्षांनी २०% भाडेवाढ करुन तसेच, सन २०१४-१५ अखेरची थकबाकी व सेवाकर भरुन घेऊन दिनांक ०१/०४/२०१२ पासून २९ वर्षे कराराने मुदतवाढ देण्यास हि सभा मान्यता देत आहे असा ठराव क्र.१३२ एैन, दिनांक १७/०१/२०१५ रोजी पारित केला.
०२. महानगरपालिकेच्या महासभेने पारित केलेला उक्त ठराव हा महानगरपालिकेचे आर्थिक हित विचारात न घेता केलेला असल्याने महाराष्ट्र महानगरपालिका अधिनियमामधील तरतुदीनुसार विखंडीत करण्याची विनंती आयुक्त, सांगली मिरज कुपवाड शहर महानगरपालिका यांनी शासनास केली आहे. आयुक्तांच्या प्रस्तावावरून महासभा ठराव क्र. १३२ एैन, दि.१७/०१/२०१५ हा महानगरपालिकेच्या आर्थिक हिताच्या विरुध्द असल्याचे दिसून येत असल्याने सदर ठराव विखंडीत करण्यासाठी प्रथमतः निलंबित करण्याची बाब शासनाच्या विचाराधीन होती.
# Page 2
शासन निर्णय क्रमांकः एमयुपी-२०१९/प्र.क्र.१४९/नवि-१९
शासन निर्णय :
सांगली मिरज आणि कुपवाड शहर महानगरपालिकेच्या महासभेने पारित केलेला महासभा ठराव क्र.१३२ एैन, दिनांक १७/०१/२०१५ हा महानगरपालिकेच्या आर्थिक हिताच्या विरुध्द असल्याने महाराष्ट्र महानगरपालिका अधिनियम, १९४९ चे कलम ४५१ (१) मधील तरतुदीनुसार प्रथमत: निलंबित करण्यात येत आहे.
२. महाराष्ट्र महानगरपालिका अधिनियमाचे कलम ४५१ (२) नुसार आदेशाच्या दिनांकापासून एक महिन्यात संबंधितांना याबाबत अभिवेदन करता येईल. विहीत मुदतीत अभिवेदन प्राप्त न झाल्यास या अधिनियमातील कलम ४५१ (३) नुसार पुढील कार्यवाही करण्यात येईल.