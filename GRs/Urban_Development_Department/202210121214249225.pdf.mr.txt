# Page 1
मिरा-भाईंदर महानगरपालिकेच्या विशेष महासभेने पारीत केलेला दि.३०.०३.२०२२ रोजीचा ठराव क्र.८७ अंशत: महाराष्ट्र महानगरपालिका अधिनियमाच्या कलम-४५१ (१) अन्वये, निलंबित करण्याबाबत.
महाराष्ट्र शासन
नगर विकास विभाग
शासन निर्णय क्रमांक:- मिभाम-११२२/प्र.क्र.७१/नवि-२८
मादाम कामा मार्ग, हुतात्मा राजगुरू चौक,
मंत्रालय, मुंबई - ३२.
दिनांक:- १२ ऑक्टोबर, २०२२
संदर्भ:- १. आयुक्त, मिरा-भाईंदर महानगरपालिका यांचे पत्र क्र.मिभा/मनपा/आयुक्त/२४/२०२२-२३, दि.०३.०६.२०२२.
२. आयुक्त, मिरा-भाईंदर महानगरपालिका यांचे पत्र क्र.मिभा/मनपा/लोवि/११२/२२-२३, दि.०५.०७.२०२२.
३. या विभागाचे शासन परिपत्रक क्र.एएमसी-१४२००/२२६४/प्र.क्र.१४४/नवि-२४, दि.०१.०१.२००२.
प्रस्तावना: मिरा-भाईंदर महानगरपालिकेचे सन २०२२-२३ चे वार्षिक अंदाजपत्रक आयुक्त, मिरा-भाईंदर महानगरपालिका यांनी मंजूरीसाठी महानगरपालिकेच्या स्थायी समितीपुढे सादर केले. सदर अंदाजपत्रकास स्थायी समितीच्या बैठकीमध्ये, ठराव क्र. १५८, अन्वये दि. १४.०३.२०२२ रोजी मंजूरी दिली. तद्नंतर महानगरपालिकेच्या महासभेनेही सदर अंदाजपत्रकामध्ये बदल करून ठराव क्र.८७ अन्वये, दि.३०.०३.२०२२ रोजीच्या विशेष महासभेत मंजूरी दिली.
तथापि, महासभेने महानगरपालिकेच्या अंदाजपत्रकात केलेल्या बदलानुसार अंमलबजावणी करणे शक्य नसल्याचे महानगरपालिकेच्या प्रशासनाचे मत असल्याने, उक्त ठराव क्र.८७ चे अंशत: विखंडन करण्याची विनंती महानगरपालिका आयुक्तांनी दि.०३.०६.२०२२ व दि.०५.०७.२०२२ च्या पत्रांन्वये शासनास केली आहे.
२. मिरा-भाईंदर महानगरपालिका महासभा ठराव क्र.८७, दि.३०.०३.२०२२ मधील खालील बाबींचे विखंडन करण्याची विनंती आयुक्त, मिरा-भाईंदर महानगरपलिका यांनी शासनास केली आहे. सदर बाबी पुढीलप्रमाणे नमूद केले आहे:
(अ) “नगर विकास विभागाच्या दि.०१.०१.२००२ च्या शासन परिपत्रकाद्वारे, नगरसेवक स्वेच्छा निधी महानगरपालिकेच्या वार्षिक उत्पन्नाच्या जास्तीत जास्त २% असला पाहिजे, अशी तरतूद केली आहे.
सन २०२२-२३ मध्ये महानगरपालिकेचे वार्षिक उत्पन्न रू.१०११ कोटी इतके आहे. सदर उत्पन्नाच्या अनुषंगाने नगरसेवक स्वेच्छा निधी हा रू. १५ कोटी इतका येतो. तथापि, महासभेने वार्षिक उत्पन्नात तसेच, नगरसेवक निधीच्या अंदाजात रू.२५ कोटी इतकी भरीव तरतूद केली आहे.”
(ब) “महानगरपालिका प्रशासनाने कोणत्याही आर्थिक प्रशासकीय कामांची यादी महासभेकडे सादर केली नव्हती. परंतु, महासभेने पारित केलेल्या अर्थसंकल्पाच्या ठरावासोबत महानगरपालिकेच्या विविध विभागातील प्रस्तावांच्या कामांच्या यादीनुसार एकूण ११४ कामांच्या आर्थिक व प्रशासकीय मंजूरी देण्यात आली. या ११४ कामांच्या, एकूण रू.६१८.४९ कोटींच्या कामांना महासभेने थेट मान्यता दिली आहे.”
३. यासंदर्भात आयुक्त, मिरा-भाईंदर महानगरपालिका यांनी आपल्या दि.०३.०६.२०२२ व दि.०५.०७.२०२२ पत्रांन्वये पुढीलप्रमाणे प्रस्ताव शासनास सादर केला आहे:
(अ) महासभेने मान्यता दिलेल्या अर्थसंकल्पातील नगरसेवक स्वेच्छा निधीतील तरतूदीबाबत शासन परिपत्रक दि.०१ जानेवारी, २००२ च्या तरतूदीनुसार अर्थसंकल्पीत रक्कमेच्या २% निधी (रू.१५ कोटी) नगरसेवक निधी म्हणून वापरण्यास मान्यता द्यावी.
# Page 2
शासन निर्णय क्रमांकः मिभाम-११२२/प्र.क्र.७१/नवि-२८
(ब) महासभेने अर्थसंकल्पास मान्यता देताना परस्पर विकास कामांची यादी जोडून सदर कामांना प्रशासकीय आर्थिक मान्यता दिलेली आहे. सदर कामांची यादी प्रशासनामार्फत प्रस्तावित करण्यात आलेली नाही.
अर्थसंकल्पातील तरतूदीनुसार आवश्यक कामांचे प्रस्ताव प्रशासकीय व आर्थिक मान्यतेसाठी प्रशासनामार्फत महासभेपुढे सादर होणे आवश्यक आहे. यापूर्वी देखील परस्पर मान्यता दिलेला ठराव शासनाने विखंडीत केलेला आहे. त्यामुळे सदर ठरावातील कामांना मंजूरी दिलेल्या यादींचा भाग विखंडीत करण्यात यावा.
४. आयुक्त, मिरा-भाईंदर महानगरपालिका यांनी उक्त ठरावाच्या अंशत: विखंडनाकरीता नमूद केलेली कारणमीमांसा विचारात घेता, सदर ठराव महानगरपालिकेच्या आर्थिक हिताच्या विरोधात असल्याचे स्पष्ट होत असल्याने, मिरा-भाईंदर महानगरपालिकेच्या विशेष महासभेने पारित केलेला ठराव क्र.८७, दि.३०.०३.२०२२ मधील उपरोक्त बाबी, महाराष्ट्र महानगरपालिका अधिनियमाच्या कलम-४५१ (१) अन्वये प्रथमतः निलंबित करण्याची बाब शासनाच्या विचाराधीन होती. तद्नुषंगाने शासनाने पुढील निर्णय घेतला आहे.
शासन निर्णय: मिरा-भाईंदर महानगरपालिका विशेष महासभा ठराव क्र.८७, दि.३०.०३.२०२२ मधील “महानगरपालिकेच्या अंदाजपत्रकासोबत महासभेने परस्पर प्रशासकीय व आर्थिक मंजूरी दिलेली ११४ विकास कामांची यादी” व “नगरसेवक स्वेच्छा निधीसाठी रू.२५ कोटीची केलेली तरतूद” हा भाग महानगरपालिकेच्या आर्थिक तसेच, व्यापक लोकहिताच्या विरुद्ध असल्याने तो, महाराष्ट्र महानगरपालिका अधिनियमाच्या कलम-४५१ (१) अन्वये विखंडीत करण्याच्या अनुषंगाने प्रथमत: निलंबित करण्यास येत आहे." २. सदर शासन निर्णयाच्या दिनांकापासून ३० दिवसांच्या आत संबंधितांनी याबाबत अभिवेदन सादर करावे. विहित मुदतीत अभिवेदन प्राप्त न झाल्यास, महाराष्ट्र महानगरपालिका अधिनियमातील कलम ४५१ (३) अन्वये प्रस्तुत प्रकरणी पुढील आवश्यक ती कार्यवाही करण्यात येईल.