# Page 1
श्री.दादासो जयसिंगराव कोळी, प्रभाग क्र.६, जागा क्र.६ अ शिरोळ नगरपरिषद येथील नगरसेवक यांनी निवडून आल्याचे घोषित झाल्याच्या दिनांकापासून १२ महिन्याच्या मुदतीत जात वैधता प्रमाणपत्र सादर न केल्याने त्यांची निवड भुतलक्षी प्रभावाने रद्दबातल करण्याबाबत.
महाराष्ट्र शासन
नगर विकास विभाग
शासन आदेश क्रमांक : जावैप्र-२०१९/प्र.क्र.३५८/नवि-१८
मादाम कामा रोड, हुतात्मा राजगुरू चौक,
मंत्रालय, मुंबई ४०० ०३२.
दिनांक : ०९.०१.२०२०
पाहा:- १) जिल्हाधिकारी कोल्हापूर यांचे पत्र क्र. कार्या-११/नपा/आर.आर./२८२/क/१९, दि.११.११.२०१९ २) महाराष्ट्र नगरपरिषदा, नगरपंचायती व औद्योगिक नगरी अधिनियम १९६५ चे कलम ९ अ तसेच यामधील सुधारणा अध्यादेश क्र. २०, दि. २७.०९.२०१८ प्रस्तावना:
कोल्हापूर जिल्ह्यातील नवनिर्मित शिरोळ नगरपरिषदेच्या अध्यक्ष व सदस्य पदांच्या सार्वत्रिक निवडणूकीसाठी प्रत्यक्ष निवडणूक कार्यक्रम - २०१८ मा. राज्य निवडणूक आयोग, महाराष्ट्र राज्य, मुंबई यांनी दिनांक ११ सप्टेंबर, २०१८ रोजीच्या पत्रान्वये घोषित केला. त्यानुसार शिरोळ नगरपरिषदेची रविवार, दिनांक २१ ऑक्टोबर, २०१८ रोजी मतदान व सोमवार, दिनांक २२/१०/२०१८ रोजी मतमोजणी व निकाल जाहिर करण्यात आला. सदर निवडणूकीमध्ये प्रभाग क्रमांक ६, जागा क्रमांक ६-अ (अनुसूचित जमाती प्रवर्ग) साठी राखीव होता. त्यामध्ये श्री. दादासो जयसिंगराव कोळी यांना निर्वाचित घोषित करण्यात आले.
तथापि, अद्यापपर्यंत त्यांनी अधिनियमातील तरतुदीनुसार जात वैधता प्रमाणपत्र सादर केलेले नाही.
२. महाराष्ट्र नगरपरिषदा, नगरपंचायती औद्योगिक नगरी, अधिनियम, १९६५ मधील ९-अ व त्यामधील दि.२७.०९.२०१८ च्या अध्यादेशानुसार करण्यात आलेली सुधारणा विचारात घेता मागासवर्गीयासाठी आरक्षीत पदांवर निवडणुक लढवणाऱ्या व्यक्तीने उमेदवारी अर्ज भरतेवेळी जात वैधता प्रमाणपत्र नसल्यास निवडून आल्यापासून १ वर्षाच्या आत असे वैधता प्रमाणपत्र सादर करण्याबाबतचे हमीपत्र सादर करणे आवश्यक आहे. निवडून आल्यापासून १ वर्षाच्या कालावधीत जात वैधता प्रमाणपत्र सादर न केल्यास पूर्वलक्षी प्रभावाने त्याचे सदस्यत्व रद्द करुन त्यांना अनर्ह ठरविण्याची तरतुद नियमात आहे. याबाबतचे औपचारीक आदेश राज्य निवडणुक आयोगाच्या निर्देशानुसार शासनाच्या नगर विकास विभागाकडून काढण्यात येतात. त्यानुसार श्री. दादासो जयसिंगराव कोळी यांची शिरोळ नगरपरिषदेच्या सदस्यपदी झालेली निवड पूर्वलक्षी प्रभावाने रद्दबातल झाली असल्याचे आदेश निर्गमित करण्याची बाब शासनाच्या विचाराधीन होती. त्यानुसार शासनाने पुढीलप्रमाणे निर्णय घेतला आहे:
# Page 2
शासन आदेश क्रमांकः जावैप्र-२०१९/प्र.क्र.३५८/नवि-१८
शासन आदेश: शिरोळ नगरपरिषद येथील नगरसेवक श्री. दादासो जयसिंगराव कोळी, प्रभाग क्र.६, जागा क्र.६ अ (अनुसूचित जमाती प्रवर्ग) यांनी, महाराष्ट्र नगरपरिषदा, नगरपंचायती औद्योगिक नगरी, अधिनियम, १९६५ मधील ९-अ व त्यामधील दि. २७.०९.२०१८ च्या अध्यादेशानुसार करण्यात आलेली सुधारणामधील तरतुदीनुसार निवडून आल्याचे घोषित झाल्याच्या दिनांकापासून १२ महिन्याच्या मुदतीत जात वैधता प्रमाणपत्र सादर न केल्याने त्यांची “अनुसूचित जमाती प्रवर्ग” या राखीव पदावरील शिरोळ नगरपरिषदेच्या सदस्यपदी झालेली निवड भुतलक्षी प्रभावाने रद्दबातल ठरविण्यात येत असून ते पालिका सदस्य म्हणून राहण्यास निरर्ह ठरत आहेत.