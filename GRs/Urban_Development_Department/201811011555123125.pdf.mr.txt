# Page 1
ज्येष्ठ नागरिक धोरण-२०१३ ची महानगरपालिका/नगरपालिका/ नगरपरिषदा/ नगरपंचायती क्षेत्रात अंमलबजावणी करण्याबाबत.
महाराष्ट्र शासन
नगर विकास विभाग
शासन परिपत्रक क्रमांक:- ज्येनाधो-२०१८/प्र.क्र.९६/नवि-२८
मुख्य इमारत (४ था मजला), मंत्रालय,
हुतात्मा राजगुरू चौक, मादाम कामा मार्ग,
मंत्रालय, मुंबई - ४०० ०३२.
दिनांक:- ०१ नोव्हेंबर, २०१८
संदर्भ:- सामाजिक न्याय व विशेष सहाय्य विभाग, शासन निर्णय क्र.ज्येष्ठना-२०१६/प्र.क्र.७१/ सामासू, दि.०९.०७.२०१८.
शासन परिपत्रकः
भारताच्या संविधानातील राज्य धोरणाच्या मार्गदर्शक तत्त्वांमधील कलम-३९ (क) व ४१ मध्ये
ज्येष्ठ नागरिक सुस्थितीत असावा अशी तरतूद आहे. ज्येष्ठ नागरिकांचे समाजातील स्थान विचारात घेता, त्यांना वृद्धापकाळ चांगल्या तऱ्हेने घालविता यावा, समाजामध्ये त्यांचे जीवन सुसह्य व्हावे, शारीरिक/ मानसिक आरोग्य सुस्थितीत रहावे, वृद्धापकाळामध्ये त्यांची आर्थिक क्षमता, कामाचा हक्क, शिक्षणाचा हक्क आणि सार्वजनिक मदत मिळविण्यासाठी राज्य शासनाने संदर्भाधीन दि.०९.०७.२०१८ च्या शासन निर्णयान्वये राज्याचे सर्वसमावेशक ज्येष्ठ नागरिक धोरण-२०१३ ची अंमलबजावणी करण्याचे निश्चित केलेले आहे. सदर शासन निर्णयामध्ये शासनाच्या विविध
प्रशासकीय विभागांना या धोरणातील निर्णयासंबंधी कार्यवाही करण्याच्या सूचना देण्यात आलेल्या आहेत.
२. सदर धोरणाच्या अंमलबजावणीचे अनुषंगाने नगर विकास विभागाअंतर्गत सर्व महानगरपालिका/नगरपालिका/ नगरपरिषदा/ नगरपंचायतींना खालीलप्रमाणे सूचना देण्यात येत आहेत:
१) सामाजिक न्याय व विशेष सहाय्य विभागाच्या उपरोक्त संदर्भाधीन दि. ०९.०७.२०१८ च्या शासन निर्णयान्वये निश्चित केलेल्या ज्येष्ठ नागरिक धोरणामधील या विभागाशी संबंधीत सर्व बाबींची काटेकोरपणे अंमलबजावणी करण्यात यावी.
२) ज्येष्ठ नागरिक धोरण सक्षमपणे राबविण्यासाठी प्रत्येक महानगरपालिकेने त्यांचे आस्थापनेवरील एका उप आयुक्त/ सहायक आयुक्त यांचेवर जबाबदारी सोपवावी व त्यांचे
नाव/पदनाम/कार्यालयीन दूरध्वनी/मोबाईल क्रमांक/ई-मेल शासनास तसेच आयुक्त तथा संचालक, नगरपरिषद प्रशासन संचालनालय, मुंबई यांना सादर करावेत. नगरपालिका/
# Page 2
शासन परिपत्रक क्रमांकः ज्येनाधो-२०१८/प्र.क्र.९६/नवि-२८
नगरपरिषदा/नगरपंचायतीमध्ये सदर धोरण राबविण्याची जबाबदारी मुख्याधिकारी यांची राहील.
३) आयुक्त तथा संचालक, नगरपरिषद प्रशासन संचालनालय यांनी नगरपालिका/ नगरपरिषदा/नगरपंचायती यांचेसह सर्व महानगरपालिकांचा ज्येष्ठ नागरिक धोरण राबविण्याबाबत दर दोन महिन्यांनी आढावा घ्यावा व त्याचा सर्वसमावेशक अहवाल शासनास
सादर करावा.