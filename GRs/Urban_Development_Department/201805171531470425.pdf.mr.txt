# Page 1
ठाणे महानगरपालिकेच्या स्थायी सभेने पारीत केलेला ठराव क्र. १६५४, दिनांक २३.०३.२०१६ अंतिमत: विखंडीत करण्याबाबत.
महाराष्ट्र शासन
नगर विकास विभाग
शासन निर्णय क्रमांक :- ठामपा-२११६/प्र.क्र.३६८/नवि-२३
मादाम कामा रोड, हुतात्मा राजगुरू चौक,
मंत्रालय, मुंबई - ४०० ०३२,
दिनांक :- १० मे, २०१८
संदर्भ : (१) आयुक्त, ठाणे महानगरपालिका यांचे पत्र क्र. ठामपा/कार्मिक /उपआ (मु.)/आयुक्त ५०८/२११४, दिनांक २६.०७.२०१६ (२) शासन निर्णय सम क्रमांक दिनांक २५.०४.२०१७ (३) अतिरीक्त आयुक्त (२), ठाणे महानगरपालिका, यांचे दिनांक ०७.०२.२०१८ चे पत्र प्रस्तावना : ठाणे महानगरपालिकेच्या आस्थापनेवर श्री. नितीन पंढरीनाथ भोई, जलनिर्देशक, यांच्या संदर्भात स्थायी समितीने ठराव क्र. १६५४, दिनांक २३.०३.२०१६ रोजी पारीत केलेला ठराव महाराष्ट्र महानगरपालिका अधिनियमातील ४५१ मधील तरतुदीनुसार विखंडीत करण्याबाबत आयुक्त, ठाणे महानगरपालिका यांनी संदर्भाधीन क्र. १ च्या पत्रान्वये विनंती केली आहे.
०२. श्री. नितिन भोई, जलनिर्देशक ठाणे महानगरपालिका दिनांक ०३.०५.२००७ पासुन ८ वर्षे ७ महिने परवानगी न घेता गैरहजर होते. श्री.भोई यांच्या विनापरवाना गैरहजरीबाबत ठाणे महानगरपालिकेने ज्ञापन बजाविण्यात आले होते. तसेच त्यांना त्यांचे म्हणणे मांडण्याची पुरेशी संधी देण्यात आली. मात्र उक्त ज्ञापनाचे उत्तर दिलेले नाही. उपरोक्त बाबींचा विचार करता, श्री नितीन भोई यांना त्यांच्या सेवेबाबतचा निष्काळजीपणा तसेच त्यांना प्रशासकीय कामकाजाचे गांभीर्य नसल्याचे दिसून आल्याने श्री. भोई यांच्या विनापरवाना गैरहजरीबाबत त्यांच्याविरुध्द ठाणे महानगरपालिकेमार्फत विभागीय चौकशी करण्यात आली. या चौकशीमध्ये त्यांची बाजु मांडण्याची त्यांना संधी देण्यात आली होती. तथापि, श्री. नितीन भोई यांनी विभागीय चौकशीत कोणतेही संयुक्तिक कारण सादर केले नाही.
०३. श्री.भोई यांच्याविरुध्द दोषारोप पुर्णतः सिध्द झाल्यामुळे त्यांना सेवेतून कमी करुन त्यांना विनापरवाना गैरहजर कालावधी विनावेतन करण्याची शिक्षा ठाणे महानगरपालिकेने दिली. श्री. भोई यांना देण्यात आलेल्या शिक्षेसंबंधी श्री. भोई यांनी सभापती, स्थायी समिती, ठाणे महानगरपालिका यांच्याकडे विहित मुदतीत अपिल दाखल केले होते. सदरचे अपिल स्थायी समितीने स्विकारुन स्थायी समिती ठराव क्र. १६५४, दिनांक २३.०३.२०१६ पारीत केला आहे. सदर ठरावात श्री.भोई यांना बजाविण्यात आलेली शिक्षा महाराष्ट्र महानगरपालिका अधिनियमातील कलम ५६ (४) नुसार रद्द करण्यास स्थायी समितीने मंजुरी दिलेली आहे.
मात्र श्री.भोई यांना देण्यात आलेली शिक्षा ही महाराष्ट्र नागरी सेवा (शिस्त व अपिल) नियम, १९७९ अन्वये विहित प्रक्रियेचे अनुपालन करुन बजाविण्यात आलेली असून त्याविरुध्द महाराष्ट्र महानगरपालिका अधिनियमातील कलम ५६ (४) ची तरतुद स्थायी समितीने वापरणे हे अनधिकारात असल्याने सदर शिक्षा महाराष्ट्र महानगरपालिका अधिनियमाच्या मर्यादेबाहेर असल्याने उक्त ठराव क्र. १६५४, दिनांक २३.०३.२०१६ आयुक्त, ठाणे महानगरपालिका यांनी सदर ठराव विखंडीत करण्यासाठी शासनास सादर केला आहे.
# Page 2
शासन निर्णय क्रमांकः ठामपा-२११६/प्र.क्र.३६८/नवि-२३
उक्त ठराव महाराष्ट्र महानगरपालिका अधिनियमातील कलम ४५१ (१) अन्वये दिनांक २५.०४.२०१७ च्या शासन निर्णयान्वये प्रथम निलंबित करण्यात आला होता. तसेच उक्त शासन निर्णयात महाराष्ट्र महानगरपालिका अधिनियमातील कलम ४५१ (२) मधील तरतुदीनुसार संबधितांनी ३० दिवसाच्या आत अभिवेदन करणे आवश्यक असल्याची बाब नमुद करण्यात आली होती.
सदर प्रकरणी ठाणे महानगरपालिकेचे अभिप्राय / अभिवेदन प्राप्त झाले नसल्याने शासन पत्र दिनांक १२.०६.२०१७ व दिनांक २६.०९.२०१७ अन्वये स्थायी समितीने पारीत केलेला ठराव क्र.
१६५४, दिनांक २३.०३.२०१६ बाबत अभिप्राय सादर करण्याबाबत आयुक्त, ठाणे महानगरपालिका यांना कळविण्यात आले होते. तद्नुषंगाने ठाणे महानगरपालिका यांनी दिनांक ०७.०२.२०१८ च्या पत्रान्वये श्री. नितिन भोई यांचे अभिवेदन प्राप्त झालेले नसल्याने शासन स्तरावर होत असलेल्या कार्यवाहीस ठाणे महानगरपालिका प्रशासन सहमत असल्याचे कळविले आहे.
०४. उपरोक्त वस्तुस्थिती पाहता, ठाणे महानगरपालिकेच्या स्थायी समितीचा ठराव क्र. १६५४, दिनांक २३.०३.२०१६ महाराष्ट्र महानगरपालिका अधिनियम कलम ४५१ (३) अन्वये अंतिमतः विखंडीत करणे आवश्यक असल्याने सदर प्रकरणी शासन खालील प्रमाणे निर्णय घेत आहे: शासन निर्णय: ठाणे महानगरपालिकेच्या स्थायी समितीने पारित केलेला ठराव क्र. १६५४, दिनांक २३.०३.२०१६ महाराष्ट्र महानगरपालिका अधिनियमाद्वारे प्राप्त अधिकारांच्या मर्यादेबाहेर असल्याने, तसेच महाराष्ट्र महानगरपालिका अधिनियम कलम ४५१ (१) नुसार निलंबित केलेल्या ठरावासंदर्भात महाराष्ट्र महानगरपालिका अधिनियमाचे कलम ४५१ (२) नुसार विहीत कालावधीत संबंधितांकडून अभिवेदन / प्रतिवेदन प्राप्त झाले नाही. यास्तव, महाराष्ट्र महानगरपालिका अधिनियमाच्या कलम ४५१ (३) नुसार ठाणे महानगरपालिकेने पारीत केलेला स्थायी समितीचा ठराव क्र. १६५४, दिनांक २३.०३.२०१६ अंतिमत: विखंडीत करण्यात येत आहे.