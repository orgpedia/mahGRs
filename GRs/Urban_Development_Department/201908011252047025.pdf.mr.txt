# Page 1
नांदेड वाघाळा शहर महानगरपालिकेच्या स्थायी समितीने संमत केलेला ठराव क्र.४७ दि.१६/०५/२०१६ अंतिमत: विखंडीत करण्याबाबत.
महाराष्ट्र शासन
नगर विकास विभाग
शासन निर्णय क्रमांक: नावाशमनपा-२०१६/प्र.क्र.१८०/नवि-२४,
मंत्रालय, मुंबई-४०००३२.
दिनांक :- १ ऑगस्ट, २०१९.
संदर्भ :- १) आयुक्त, नांदेड वाघाळा शहर महानगरपालिका यांचे पत्र.जा.क्र.नावाशमनपा/साप्रवि/ आस्था-४/४४६३/२०१६ दिनांक ११/०७/२०१६
२) शासन निर्णय समक्रमांक दि. ३१.५.२०१८
३) श्रीमती सबिहा बेगम भ्र. सय्यद महेमूद यांचे दि.२६.६.२०१८ चे निवेदन.
४) आयुक्त, नांदेड वाघाळा शहर महानगरपालिका यांचे पत्र.जा.क्र. नावाशमनपा/साप्रवि/ आस्था-४/८६३९/२०१८ दिनांक १९/०९/२०१८
प्रस्तावना:
कै.श्री.सय्यद महेमूद सय्यद करीम हे महानगरपालिकेत लिपीक पदावर कार्यरत असताना वारंवार गैरहजर राहणे, कर्तव्यात कसून करणे, शासकीय रकमेचा अपहार करणे, दररोज मद्यपान करुन प्रशासकीय कामात अडथळा निर्माण करणे त्याचप्रमाणे, बजावण्यात आलेल्या कार्यालयीन नोटीसीस उत्तर न देणे, कोणत्याही प्रकारचे काम न करता उपस्थिती पटावर स्वाक्षरी करुन गैरहजर राहणे इत्यादी दोषांकरिता त्यांना त्यांच्या एकूण सेवेच्या कालावधीमध्ये दोन वेळा निलंबित करण्यात आलेले असून, किरकोळ शिक्षा देवून त्यांना सेवेत पुन्हा सामावून घेण्यात आलेले होते. तद्नंतर श्री. सय्यद हे दिनांक १७.८.२०१२ पासून कोणत्याही प्रकारची मौखिक अथवा लेखी सूचना न देता अनधिकृतपणे गैरहजर राहिलेले आहेत. त्यांच्या संपूर्ण सेवाकालावधीतील त्यांची सेवा पहाता ते नियुक्तीपासूनच आपल्या कर्तव्यात एकनिष्ठ नसल्याचे तसेच त्यांना वारंवार संधी देवूनही त्यांच्या वर्तनात व महानगरपालिका सेवेच्या प्रती कोणती सुधारणा झालेली नाही. त्यांना महानगरपालिकेच्या सेवेची आवश्यकता वाटत नसल्यामुळे व त्यांना महानगरपालिकेच्या सेवेत ठेवणे हिताचे नसल्यामुळे त्यांना दिनांक १५.४.२०१३ च्या आदेशान्वये पुन्हा निलंबित करण्यात आले तसेच त्यांच्याविरुध्द विभागीय चौकशी सुरु करुन त्यांच्यावर दोषारोपपत्र बजावण्यात आले. सदर दोषारोप श्री. सय्यद यांनी मान्य केलेले होते. उपरोक्त कारणास्तव श्री. सय्यद महेमूद सय्यद करीम यांना महानगरपालिकेने दिनांक २०.७.२०१३ च्या आदेशान्वये सेवेतून सक्तीने सेवानिवृत्त केलेले आहे. श्री. सय्यद महेमूद सय्यद करीम यांचे दि. १५.०३.२०१४ रोजी निधन झालेले आहे.
# Page 2
शासन निर्णय क्रमांकः नावाशमनपा-२०१६/प्र.क्र.१८०/नवि-२४,
२. उपरोक्त वस्तुस्थिती लक्षात घेऊन महानगरपालिकेच्या स्थायी समितीने संमत केलेला ठराव क्र.४७ हा नियमबाह्य असून महानगरपालिकेस आर्थिक नुकसानीचा आहे. त्यामुळे आयुक्त, नांदेड वाघाळा महानगरपालिका यांनी प्रस्तावित केल्याप्रमाणे स्थायी समितीचा ठराव क्र.४७ दिनांक १६.५.२०१६ हा महाराष्ट्र महानगरपालिका अधिनियम १९४९ चा कलम ४५१(१) नुसार विखंडीत करण्यासाठी संदर्भाधीन शासन निर्णय दि.३१.५.२०१८ अन्वये प्रथमत: निलंबित करण्यात आलेला होता.
३. सदर ठराव क्र. ४७ हा निलंबित करुन त्याबाबत संबंधितांकडून अभिवेदन मागविण्यात आलेले होते. त्यानुसार कै. श्री. सय्यद यांच्या पत्नी श्रीमती सबिहा बेगम भ्र. सय्यद महेमूद यांनी याबाबत त्यांचे दि.२६.६.२०१८ चे निवेदन दाखल केलेले आहे. सदर निवेदनात त्यांनी खालील मुद्ददे उपस्थित केलेः अ) अभिवेदक ही विधवा असुन तिचे पती नामे सय्यद महेमूद सय्यद करीम हे नांदेड वाघाळा शहर महानगरपालिकेत लिपीक या पदावर कार्यरत होते. अभिवेदकाच्या पतीस नांदेड वाघाळा शहर महानगरपालिकेने विनापरवानगी कामावर गैरहजर व इतर कारणे दाखवत दि.
१७.०८.२०१२ च्या आदेशान्वये निलंबित केले होते.
ब) तद्नंतर दि. २०.०७.२०१३ च्या आदेशान्वये महानगरपालिकेच्या सेवेतून सक्तीने सेवानिवृत्त केले. घरची हलाखीची परिस्थिती व कोणतेच उत्पन्नाचे साधन नसल्यामुळे मानसिक, उद्विग्नतेने अभिवेदकाच्या पतीने न केलेल्या चुका व गुन्हे मान्य करुन नोकरीत सामावुन घेण्याची विनंती केली होती ती केवळ हयाच आशेने की माफीनामा लिहुन दिला तर कदाचित माणुसकीच्या भावनेतून तरी नोकरीतून काढणार नाही, परंतु त्याचा काही एक उपयोग झाला नाही. उलटपक्षी तो माफीनामा त्यांच्या विरुध्द वापरला गेला.
क) सक्तीच्या सेवानिवृत्ती नंतर देखील अभिवेदकाच्या पतीने मा. आयुक्त, नांदेड वाघाळा शहर महानगरपालिकेत अनेक अर्ज विनंत्या केल्या होत्या परंतु मा. आयुक्तांनी त्वरीत दखल घेतलीच नाही. शेवटी अनेक चकरा मारल्यानंतर स्थायी समितीकडे अपील दाखल करण्याचा मार्ग दाखविण्यात आला. आत्यंतिक आर्थिक व मानसिक आघात सहन न झाल्यामुळे अभिवेदकाच्या पतीचा दि. १५.०३.२०१४ रोजी मृत्यू झाला.
ड) मयत पतीवरील कलंक पुसण्याकरीता अभिवेदकाने पतीची कायदेशीर व सनदशीर न्यायालयात लढा चालु ठेवला व मा. उच्च न्यायालय, औरंगाबाद खंडपीठात याचिका दाखल केली. मा. उच्च न्यायालयाच्या आदेशानंतरचे स्थायी समिती, नांदेड वाघाळा शहर महानगरपालिकेने सर्वसंमतीने व प्रकरणाचा गुणवत्तापुर्ण विचार करुन ठराव क्र. ४७ दि.
१६.०५.२०१६ अन्वये अभिवेदकांच्या पतीस सक्तीच्या सेवानिवृत्तीपासुन पुनःश्च सेवेत सामावुन घेणेसंबंधी ठराव पारित केला होता.
४. श्रीमती सय्यद यांच्या अभिवेदनातील मुद्दयांबाबत आयुक्त नांदेड वाघाळा शहर महानगरपालिका यांनी त्यांचे अभिप्राय संदर्भाधिन पत्रान्वये सादर केलेले असुन ते खालीलप्रमाणे आहेत:
पृष्ठ ४ पैकी २
# Page 3
शासन निर्णय क्रमांकः नावाशमनपा-२०१६/प्र.क्र.१८०/नवि-२४,
१) अभिवेदन कर्त्याचे पती सय्यद महेमुद सय्यद करीम हे कर्तव्याशी एकनिष्ठ नसल्याने त्यांना पुर्वी एकापेक्षा अधिक वेळा निलंबित करण्यात आले होते. तद्नंतर संबंधितास वारंवार संधी देवूनही त्यांच्या वर्तनात कोणत्याही प्रकारची सुधारणा झालेली नाही. संबंधित हे दि. १७.०८.२०१२ पासुन विनापरवानगी कर्तव्यावर गैरहजर असल्यामुळे संबंधितास दि. २५.१०.२०१२ रोजी कारणे दाखवा नोटीस बजावली असता संबंधितांनी नोटीसीचा खुलासा सादर केलेला नाही. त्यामुळे संबंधितास दि. १५.०४.२०१३ च्या आदेशान्वये निलंबित करण्यात आले.
२) संबंधिताच्या निलंबन प्रकरणी संबंधिता विरुध्द विभागीय चौकशी करून, ज्ञापन व दोषारोप जोडपत्र १ ते ४ बजावण्यात आले असता संबंधितांनी त्यांच्यावर ठेवण्यात आलेले दोषारोप मान्य केले होते.
तथापि, संबंधितांचा एकूण सेवाकालावधी लक्षात घेता संपुर्ण सेवाकालावधीत एकापेक्षा अधिक वेळा निलंबित झालेले असुन संबंधितांस वारंवार संधी देवुनही त्यांच्या वर्तनात सुधारणा झालेली नाही. त्यामुळे संबंधितास महानगरपालिका सेवेत ठेवणे हिताचे नव्हते. एकंदरीत संबंधित कर्मचा-यांची नियुक्तीपासूनची संपुर्ण सेवा ही वादग्रस्त, कर्तव्याशी एकनिष्ठ नसल्याचे निदर्शनास आल्याने संबंधितास दि. २०.०७.२०१३ च्या आदेशान्वये सक्तीने सेवानिवृत्त करण्यात आले आहे.
३) संबंधित मयत कर्मचारी यांनी पुन:स्थापित करणेबाबत महानगरपालिका प्रशासनाकडे दि.१२.११.२०१३ व दि.०३.१२.२०१३ रोजी विनंती अर्ज सादर केलेला होता. संबंधितास महानगरपालिका प्रशासनाने कार्यालयीन पत्र क्र. नावाशमनपा/साप्रवि/आस्था-४/२२१११/१३ दि. ०६.१२.२०१३ अन्वये पुन:स्थापित करता येणार नाही, असे कळविण्यात आले.
४) संबंधित कर्मचा-यांस सेवानिवृत्तीचे सर्व लाभ अनुज्ञेय करण्यात आले असुन आजमितीस त्यांचे पत्नीस नियमानुसार दरमहा कुटुंब निवृत्ती वेतन देण्यात येते. त्यामुळे त्यांचेवर कोणत्याही प्रकारचा अन्याय झालेला नाही.
५. श्रीमती सबिहा बेगम भ्र. सय्यद महेमूद यांच्या अभिवेदनातील मुद्दे लक्षात घेता त्यांनी कै. श्री.
सय्यद यांचे सेवा कालावधीत झालेली त्यांची एकापेक्षा अधिक निलंबने, वारंवार संधी देवुनही त्यांच्या वर्तनात व महानगरपालिका सेवेच्या प्रती कोणतीही सुधारणा न होणे याबाबत कोणतेही भाष्य केलेले नाही.
तसेच श्रीमती सय्यद यांनी सदर ठराव निलंबनाबाबत कोणताही नवीन मुद्दा उपस्थित केलेला नाही.
सदयस्थितीत संबंधित कर्मचा-यांस सेवानिवृत्तीचे सर्व लाभ अनुज्ञेय करण्यात आले असुन आजमितीस श्रीमती सय्यद यांना नियमानुसार दरमहा कुटुंब निवृत्ती वेतन देण्यात येते. त्यामुळे त्यांचेवर कोणत्याही प्रकारचा अन्याय झालेला नाही.
६. उपरोक्त नमूद बाबीं विचारात घेऊन महानगरपालिकेच्या स्थायी समितीने संमत केलेला ठराव क्र.४७, दि.१६.०५.२०१६ हा ठराव अंतिमत: विखंडीत करण्याची बाब शासनाच्या विचाराधीन होती.
पृष्ठ ४ पैकी ३
# Page 4
शासन निर्णय क्रमांकः नावाशमनपा-२०१६/प्र.क्र.१८०/नवि-२४,
शासननिर्णय :
नांदेड वाघाळा शहर महानगरपालिकाच्या स्थायी समितीचा ठराव क्र.४७, दि.१६.०५.२०१६ हा नियमबाह्य असून महानगरपालिकेस आर्थिक नुकसानीचा आहे. त्यामुळे महाराष्ट्र महानगरपालिका अधिनियम, १९४९ चे कलम ४५१ (३) नुसार अंतिमत: विखंडीत करण्यात येत आहे.