# Page 1
महाराष्ट्र महानगरपालिका अधिनियम, १९४९ चे कलम ४५१ अन्वये सांगली मिरज कुपवाड शहर महानगरपालिकेचा महासभा ठराव क्र.१०१, दि.२४/१२/२०१८ निलंबीत करणेबाबत.
महाराष्ट्र शासन
नगर विकास विभाग
शासन निर्णय क्रमांक एमयुपी-२०१९/प्र.क्र. ९४/नवि-१९
मंत्रालय, मुंबई-४०० ०३२.
दिनांक : १२ जुलै, २०१९
वाचा :
आयुक्त, सांगली मिरज कुपवाड शहर महानगरपालिका यांचे पत्र जा.क्र. अमृत/ तांशा/ पापुविमी/ ३३७/२०१९, दिनांक २८/०२/२०१९.
प्रस्तावना : सन २०१५-१६ या वर्षापासून केंद्र शासन पुरस्कृत अमृत अभियानाची अंमलबजावणी राज्यामध्ये करण्यात येत आहे. सदर अभियानांतर्गत पाणीपुरवठा, मलनि:स्सारण, पर्जन्य जलवाहिनी, नागरी परिवहन व हरितक्षेत्र विकास इत्यादी पायाभुत सुविधांची निर्मिती अभियान शहरांमध्ये करण्यात येणार आहे. अमृत अभियानांतर्गत सन २०१६-१७ या आर्थिक वर्षाच्या आराखड्यामध्ये समाविष्ट असलेल्या मिरज पाणीपुरवठा प्रकल्पाचा सविस्तर प्रकल्प अहवाल सांगली मिरज कुपवाड शहर महानगरपालिकेमार्फत तयार करण्यात आला. केंद्र शासनाच्या सुचनेनुसार सदर प्रकल्प अहवालास अमृत अभियानांतर्गत गठीत करण्यात आलेल्या राज्यस्तरीय तांत्रिक समितीने व तद्नंतर राज्यस्तरीय उच्चाधिकार समितीने मान्यता दिलेली आहे.
राज्यस्तरीय उच्चाधिकार समितीने केलेल्या शिफारशीनुसार मिरज पाणीपुरवठा प्रकल्पास दिनांक १३/१२/२०१६ रोजी शासनाने प्रशासकीय मान्यता दिली आहे.
०२. मिरज पाणीपुरवठा प्रकल्पाची अंमलबजावणी करण्यासंदर्भात महासभा ठराव क्र.१०१, दिनांक २४/१२/२०१८, रोजी पारित करण्यात आला आहे. सदर ठराव पारित करताना त्यामध्ये घेतलेल्या निर्णयातील काही बाबी ह्या केंद्र शासन व महाराष्ट्र शासनाने विहित केलेल्या तरतूदीशी विसंगत आहेत.
त्यामुळे, सदर ठराव हा शासनास असलेल्या अधिकाराच्या विरुध्द तसेच व्यापक लोकहिताविरुध्द असल्याचे शासनाचे मत झाल्याने, महासभा ठराव क्र. १०१, दिनांक २४/१२/२०१८, निलंबित करण्याची बाब शासनाच्या विचाराधिन होती.
शासन निर्णय :
सांगली मिरज कुपवाड शहर महानगरपालिकेच्या महासभेने पारित केलेल्या उक्त ठरावामधील निर्णयातील काही बाबी ह्या देण्यात आलेल्या अधिकाराच्या विरुध्द किंवा मर्यादेबाहेर असल्याने तसेच सदर योजनेची विहीत कालावधीत अंमलबजावणी होण्याच्या दृष्टीने व्यापक लोकहितास्तव त्यातील काही निर्णय महाराष्ट्र महानगरपालिका अधिनियम, १९४९ च्या कलम ४५१ (१) मधील तरतुदीन्वये प्रथमत: खालीलप्रमाणे निलंबित करण्यात येत आहेत :
# Page 2
शासन निर्णय क्रमांकः एमयुपी-२०१९/प्र.क्र. ९४/नवि-१९
महासभा ठराव क्र. १०१, दिनांक २४/१२/२०१८ मधील खालील नमूद निर्णय : अ) निर्णय क्र.१ (अंशत:) यामधील : “योजना मंजूरीबाबत अनियमितता झालेचे सकृतदर्शनी सिध्द होत आहे. त्यामुळे प्रस्तुत योजनेची निविदा प्रक्रिया व त्या अनुषंगिक सर्व प्रकरणाचे विशेष लेखापरिक्षण करुन घेणेत यावे.” ही बाब.
ब) निर्णय क्र.२ (पूर्णतः) :
“स्थायी समिती ठराव क्र.३४२, दि.३१/०५/२०१८ हा ऐनवेळच्या विषयात पारित केलेला ठराव असलेने, सदरचा ठराव हा बोगस व बेकायदेशिर असल्याचे सभागृहाचे मत झाले आहे. याबाबत निवृत्त न्यायाधिशामार्फत चौकशी करुन, निवृत्त न्यायाधिशांचा अहवाल सभागृहापुढे पुढील सभेपूर्वी सादर करावा क) निर्णय क्र.३ (पूर्णत:) :
“उपरोक्त विशेष लेखापरिक्षण व निवृत्त न्यायाधिशामार्फत केलेला चौकशी अहवाल पुढील महासभेत सादर करणेत यावा. तो पर्यंत मक्तेदारास अंदाजपत्रकीय दरापेक्षा जादा दराने मंजूर केलेल्या निविदा दराची देयके अदा करणेत येवू नयेत, असे ही सभा आदेशित करीत आहे ”
०२. महाराष्ट्र महानगरपालिका अधिनियमाचे कलम ४५१ (२) नुसार आदेशाच्या दिनांकापासून एक महिन्यात संबंधितांना याबाबत अभिवेदन करता येईल. विहीत मुदतीत अभिवेदन प्राप्त न झाल्यास या अधिनियमातील कलम ४५१ (३) नुसार पुढील कार्यवाही करण्यात येईल.