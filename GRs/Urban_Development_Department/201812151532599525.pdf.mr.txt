# Page 1
नवी मुंबई महानगरपालिका क्षेत्रातील कंडोमिनियम अंतर्गतची कामे करण्यास मंजुरी देण्याबाबत.
महाराष्ट्र शासन
नगर विकास विभाग
शासन निर्णय क्रमांक:- नमुंम-१२१४/प्र.क्र.१०१/नवि-२८
मादाम कामा मार्ग, हुतात्मा राजगुरू चौक,
४ था मजला, मंत्रालय, मुंबई - ४०० ०३२.
दिनांक:-१४ डिसेंबर, २०१८
संदर्भ:- आयुक्त, नवी मुंबई महानगरपालिका याचे पत्र क्र.नमुंमपा/परि-१/टे.क्र.आस्था- ५ /६६७/२०१८, दि.२१/०६/२०१८.
प्रस्तावना:
सिडकोने नवी मुंबई शहर वसविताना विविध उत्पन्न गटातील नागरिकांसाठी वेगवेगळया क्षेत्रफळाच्या सदनिका बांधल्या आहेत. त्यापैकी कमी उत्पन्न गटासाठी ज्या सदनिका व बैठया चाळी विकसित केल्या, त्याची सिडकोने छोटया छोटया कंडोमिनियममध्ये विभागणी केली आहे.
या सदनिका सिडकोने ६० वर्षाच्या भाडेपट्टयावर सदनिकाधारकांना दिल्या आहेत. या कंडोमिनियममधील सदनिकाधारकांच्या असोसिएशनची महाराष्ट्र ओनरशिप अॅक्ट १९७० (Maharashtra Ownership Act 1970) अंतर्गत नोंदणी झालेली आहे. अशा असोशिएशन व त्यांच्या अखत्यारीतील सदनिकाधारकांकडून देखभाल व दुरुस्तीसाठी वर्गणी आकारण्याचा व त्यातून इमारतींची देखभाल / दुरुस्ती करण्याचे अधिकार प्राप्त झालेले आहेत. मात्र या कंडोमिनियम अंतर्गत वसाहतींची भाडेपट्टा करार ६० वर्षे कालावधीचा असून मुळ मालक सिडकोच असल्याची धारणा असल्याने या जुन्या इमारतींना अंतर्गत पायभूत सुविधा उदा.मलनि:सारण/पाणी पुरवठा इत्यादी संबंधित सेवा पुरविणे आवश्यक ठरते.
महाराष्ट्र महानगरपालिका अधिनियमातील कलम १६५, १६७ व १९२ नुसार आयुक्त यांना असलेल्या अधिकारात संबंधित मालकास/भोगवटाधारकास जलनि:सारणाची व्यवस्था करण्यास भाग पाडू शकेल अशी तरतूद आहे. मात्र, त्यामध्ये कंडोमिनियम कामांचा समावेश होत नाही. तसेच नगर विकास विभागाचे परिपत्रक क्र. एएमसी १४२००/२२६४/प्र.क्र.१४४/नवि-२४, दि.२६/०१/२००१ नुसार खाजगी संस्थाची / सहकारी संस्थाची / वैयक्तिक लाभधारकांची कामे प्रभाग अथवा नगरसेवक निधीतून करता येणार नाही. तथापि, सदरच्या कंडोमिनियममधील सदनिका बांधकामे सुमारे २५ ते ३० वर्षापूर्वी झालेली आहेत. त्यामुळे या इमारतीच्या आवारातील जलवाहिन्या तसेच मलनि:सारण वाहिन्यांचे आयुष्य जवळजवळ संपल्याने त्या निकामी झालेल्या असून या इमारतीच्या सदनिकाधारकांकडून अपुऱ्या होणाऱ्या पाणी पुरवठ्यासंबंधी तसेच मलनि:सारण वाहिन्या वारंवार चोकअप होण्याच्या तक्रारी महानगपालिकेकडे येत असतात.
# Page 2
शासन निर्णय क्रमांकः नमुंम-१२१४/प्र.क्र.१०१/नवि-२८
कंडोमिनियम मधील जलवाहिन्या तसेच मलनि:सारण वाहिन्या बदलण्यासाठी होणार मोठा खर्च उचलणे तेथील कमी उत्पन्न गटातील सदनिकाधारकांना शक्य नसल्याने सदरची कामे महानगरपालिका निधीतून करण्याबद्दल नगरसेवकांनी महासभेमध्ये व स्थायी समिती सभेमध्ये मागणी केलेली आहे. त्यामुळे महानगरपालिकेने कंडोमिनियममधील जलवाहिन्या बदलणे, मलनि:सारण वाहिन्या बदलणे या कामांस सन २०००-२००१ मध्ये सुरुवात केली. परंतु कंडोमिनियम मधील कामे महानगरपालिका निधीमधून घ्यावयाच्या कामांच्या विहित केलेल्या मार्गदर्शक तत्वात बसत नसल्यामुळे या अंतर्गत करण्यात आलेली कामे बंद करण्यात आलेली होती. परंतु आरोग्याच्या दृष्टीने सदर कामांची अत्यंत गरज असल्याने सदर कामे महानगरपालिका निधीतून करण्यास मान्यता देण्याची बाब शासनाच्या विचाराधीन होती.
शासन निर्णय:
नवी मुंबई महानगरपालिका क्षेत्रातील सिडको निर्मित ३०० चौ. फूट क्षेत्रफळापर्यंतच्या कंडोमिनिमय (The condominium which doesn't have a boundary) अंतर्गत सदनिकांची मलनि:सारणाची कामे महानगरपालिका निधीतून करण्यास शासन मंजूरी देण्यात देत आहे.
२. आयुक्त, नवी मुंबई महानगरपालिका यांना अत्यावश्यक वाटल्यास सदर कंडोमिनियम अंतर्गतची पाणीपुरवठयाची कामेही महानगरपालिका निधीतून करण्यास शासन मंजूरी देण्यात येत आहे.