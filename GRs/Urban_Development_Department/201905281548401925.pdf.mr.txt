# Page 1
केंद्र शासन व राज्य शासनाच्या विविध योजना/कार्यक्रमांमधून राबविण्यात येणाऱ्या कामाची अंतिम फलनिष्पत्ती व उपयोगिते बाबत.
महाराष्ट्र शासन
नगर विकास विभाग
शासन निर्णय क्रमांक :- लोलेस-२०१७/प्र.क्र.५३३/नवि-३३
मंत्रालय, मुंबई - ४०० ०३२
दिनांक :- २८ मे, २०१९.
शासन परिपत्रक :
केंद्र शासन व राज्य शासनाच्या विविध योजना / कार्यक्रमांमधून राबविण्यात येणाऱ्या कामाची अंतिम फलनिष्पत्ती व उपयोगिता विचारात घेतली जात नसल्यची बाब भारताचे नियंत्रक व महालेखापरीक्षक यांच्या अहवालाद्वारे निदर्शनास आणली जाते. अशाच पध्दतीने लोकलेखा समितीच्या सन २०१५-१६ च्या १४ व्या अहवालामध्ये शिफारस क्र. २.२८ मध्ये अशा योजनेमधून झालेल्या कामाबाबत अंतिम उपयोगिता / साध्य मिळविण्याबाबत उपाययोजना करण्याची शिफारस करण्यात आली आहे.
२. त्या अनुषंगाने यासंदर्भात खालीलप्रमाणे कार्यवाही करण्याच्या सूचना देण्यात येत आहे.
१. केंद्र शासन, राज्य शासन व नागरी स्थानिक स्वराज्य संस्थांच्या निधीमधून विविध योजना/कार्यक्रमांमधून करण्यात येणाऱ्या पायाभूत सुविधांच्या विविध प्रकल्पांची कामे प्रकल्प अहवाल तयार करीत असताना त्यामध्ये सदर प्रकल्पाशी संबंधित सर्व घटकांचा समावेश करुन त्याचा सविस्तर प्रकल्प अहवाल सर्वसमावेशकपणे तयार केला जाईल याची दक्षता घेण्यात यावी.
२. तसेच, योजना प्रकल्प पूर्ण झाल्यानंतर त्यामध्ये शासनाने केलेली गुंतवणूक विनावापर पडून राहणार नाही किंवा त्यामध्ये केलेली गुंतवणूक पूर्ण क्षमतेने वापरली जाईल यासाठी नियोजन व उपाययोजना करण्यात यावी.
३. जसे की, कोणत्याही मलनिस्सारण/पाणी पुरवठा प्रकल्प पूर्ण झाल्यानंतर त्यामधून निर्माण केलेली Treatment Capacity चा संपूर्ण वापर होईल यासाठी पुरेशी उपाययोजना करावी.
४. कोणत्याही परिस्थितीत अशा योजना / कार्यक्रमांमधून उभारण्यात आलेली मालमत्ता विनावापर पडून राहणार नाही किंवा त्याच्या क्षमतेपेक्षा कमी वापर होणार नाही, यासाठी आवश्यक त्या सर्व उपाययोजना करण्यात याव्यात.
५. थोडक्यात, अशा योजनेतून साकारण्यात येणाऱ्या कामामधून आवश्यक ती फलनिष्पत्ती साध्य करण्यासाठी आवश्यक त्या सर्व उपाययोजना करण्यात याव्यात.
# Page 2
शासन निर्णय क्रमांकः लोलेस-२०१७/प्र.क्र.५३३/नवि-३३
६. यानुसार सर्व प्रकल्पांमधून अभिप्रेत फलनिष्पत्ती प्राप्त करुन घेण्याची व अशा प्रकल्पांमध्ये केंद्र व राज्य शासन किंवा संबंधित स्थानिक स्वराज्य संस्थेकडून केलेली संपूर्ण गुंतवणूक उपयुक्त ठरेल, याची व्यवस्था करण्याची जबाबदारी संबंधित आयुक्त, महानगरपालिका/मुख्याधिकारी, नगरपरिषद/नगरपंचायत यांची राहील.