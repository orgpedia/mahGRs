# Page 1
महाराष्ट्र महानगरपालिका अधिनियम, १९४९ चे कलम ४५१ (१) अन्वये कोल्हापूर महानगरपालिका ठराव क्रं.२९, दि.२०/१२/२०१९ निलंबित करणेबाबत.
महाराष्ट्र शासन
नगर विकास विभाग
शासन निर्णय क्रमांक : एमयुपी-२०२०/प्र.क्र.१४२/नवि-१९
मंत्रालय, मुंबई-४०० ०३२.
दिनांक : ०५ डिसेंबर, २०२२
वाचा : आयुक्त, कोल्हापूर महानगरपालिका यांचे पत्र क्र.जा.क्र.६०४/केमटी / २०, दि. ०६/०३/२०२०.
प्रस्तावना : श्री.रणवीर कांबळे, हे बदली वाहक या पदावर कोल्हापूर महानगरपालिकेच्या परिवहन उपक्रमांतर्गत कार्यरत होते. श्री. कांबळे यांची दिनांक ३०/१२/२०१८ रोजी ४३ ए हि नियोजित ड्युटी होती. या ड्युटीच्या बोंद्रेनगर ते तावडे हॉटेल मार्गे कागल असा टर्न घेऊन जात असताना रेल्वे स्टेशन येथे परिवहन विभागाच्या तपासणी अधिकारी यांनी श्री. कांबळे यांच्याकडील तिकीट ट्रे, कॅश बॅग, बसमधील प्रवासी तिकीटे इत्यादींची तपासणी केली असता, श्री. कांबळे यांच्या ताब्यातील तिकीट विक्रीचे हिशोबात रक्कम रु. १३१/- इतकी रक्कम बेहिशोबी असल्याचे दिसून आले. तसेच त्यांची अंगझडती घेतली असता रु.३००/- इतकी रक्कमसुध्दा बेहिशोबी जवळ बाळगल्याचे दिसून आले.
०२. वरीलप्रमाणे गैरकृत्याबाबत श्री. कांबळे यांनी सादर केलेला प्राथमिक खुलासा वाजवी व योग्य नव्हता. त्याचप्रमाणे श्री. कांबळे यांच्याकडून वर नमूद केल्याप्रमाणे आर्थिक हिशोबामध्ये झालली बेहिशोबी वाढ आणि त्या शिवाय अंगझडतीमध्ये आढळून आलेली बेहिशोबी रक्कम याचा विचार करता श्री. कांबळे यांनी वाहक पदाचे कामकाज सोपविण्याची विश्वासार्हता गमाविल्याचे स्पष्टपणे दिसून आले.
त्यामुळे परिवहन उपक्रमाकडील अन्य कर्मचाऱ्यांमध्येही परिवहन उपक्रमाचे कामकाज प्रामाणिकपणे करण्याबाबत जाणीव निर्माण होण्याकामी श्री. कांबळे यांना सेवेतून बडतर्फ करुन त्यांचे नाव बदली वाहक प्रतिक्षा यादीवरुन कायमपणे कमी करण्याची कारवाई करण्यात आली.
०३. तद्नंतर, श्री. रणवीर भगवान कांबळे यांना एकवेळ संधी म्हणून पूर्ववत बदली वाहक प्रतिक्षा यादीवर सामावून घेण्यात यावे, असा महानगरपालिका ठराव क्र. २९, दिनांक २०/१२/२०१९ पारीत करण्यात आला. तथापि, श्री.कांबळे यांच्याकडून घडलेली तिकीट विक्री रक्कमेच्या अपहाराची कसुरी व त्यांचा अप्रामाणिकपणा हा अत्यंत गंभीर स्वरुपाचा आहे. त्यामुळे श्री. कांबळे यांच्या सारख्या गंभीर कसुरदार कर्मचाऱ्यास परिवहन उपक्रमाच्या सेवेत पुन्हा हजर करुन घेणे सार्वजनिक उपक्रमाच्या दृष्टीने धोकादायक व परिवहन उपक्रमाच्या हितास व नाव लौकिकास बाधा आणणारे ठरणार आहे.
त्यामुळे महानगरपालिका ठराव क्र.२९, दिनांक २०/१२/२०१९ हा विखंडीत करण्याची विनंती आयुक्त, कोल्हापूर महानगरपालिका यांनी केली आहे.
# Page 2
शासन निर्णय क्रमांकः एमयुपी-२०२०/प्र.क्र.१४२/नवि-१९
०४. उपरोक्त नमूद बाबीं विचारात घेऊन कोल्हापूर महानगरपालिकेने पारीत केलेला ठराव क्र. २९ दि.२०/१२/२०१९ हा महानगरपालिकेच्या आर्थिक व प्रशासकीय हिताच्या विरुध्द असल्याचे दिसून येत असल्याने सदर ठराव महाराष्ट्र महानगरपालिका अधिनियमातील कलम ४५१ मधील तरतुदीनुसार विखंडीत करण्याची बाब शासनाच्या विचाराधीन होती.
शासन निर्णय :
कोल्हापूर महानगरपालिका ठराव क्र. २९ दि.२०/१२/२०१९ हा महानगरपालिकेच्या आर्थिक व प्रशासकीय हिताच्या विरुध्द असल्याने महाराष्ट्र महानगरपालिका अधिनियम, १९४९ च्या कलम ४५१ (१) मधील तरतुदीनुसार प्रथमतः निलंबित करण्यात येत आहे.
२. महाराष्ट्र महानगरपालिका अधिनियमाचे कलम ४५१ (२) नुसार सदर शासन निर्णयाच्या दिनांकापासून एक महिन्याचे आत संबंधितांना याबाबत राज्य शासनाकडे अभिवेदन करता येईल.
विहीत मुदतीत अभिवेदन प्राप्त न झाल्यास या अधिनियमातील कलम ४५१ (३) नुसार पुढील योग्य ती कार्यवाही करण्यात येईल.