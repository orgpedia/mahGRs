# Page 1
तत्कालीन जळगाव नगरपालिकेने हुडको या वित्तीय संस्थेकडुन घेतलेल्या कर्जाची एकरकमी परतफेड करण्याबाबत.
महाराष्ट्र शासन
नगर विकास विभाग
शासन निर्णय क्रमांक -जमपा-२०१९/प्र.क्र.१७३/नवि-२५
मंत्रालय, मुंबई - ४०० ०३२.
दिनांक : ०६ सप्टेंबर, २०१९.
वाचा :- १) आयुक्त, जळगाव महानगरपालिका यांचे पत्र क्र. ज.श.म.न.पा./ आ.का./ ५६१/१/२०१९, दि.१३.०८.२०१९.
२) शासन पत्र, क्र.जेएमसी-२०१७/प्र.क्र.१३५/नवि-२५, दि.१६.०८.२०१९.
३) क्षेत्रीय प्रमुख, हुडको क्षेत्रीय कार्यालय, मुंबई यांचे पत्र क्र.एच./ एम.आर.ओ./ जे.एम.सी-५२८/२०१९/८७९, दि.०३.०९.२०१९.
४) आयुक्त, जळगाव महानगरपालिका यांचे पत्र क्र. ज. श.म.न.पा./लेखा/ ३०/२०१९, दि.०४.०९.२०१९.
प्रस्तावना : तत्कालीन जळगाव नगरपालिकेने सन १९८९ ते २००१ या कालावधीत विविध विकास योजनांसाठी हुडको या वित्तीय संस्थेकडून ₹.१४१.३४ कोटी रकमेचे कर्ज घेतले होते. या कर्जापैकी काही कर्जास शासन हमी देण्यात आलेली आहे. सन २००१-०२ पासून दि.३१.०३.२००४ पर्यंत जळगाव महानगरपालिकेस, त्यांच्या अर्थिक परिस्थितीमुळे, कर्जाच्या हप्त्यांची नियमितरित्या परतफेड करणे शक्य झाले नाही.
०२. सन २००४ मध्ये हुडकोचे प्रतिनिधी, जळगाव महानगरपालिकेचे अधिकारी यांच्यासमवेत शासनस्तरावर झालेल्या बैठकीत, कर्जाची पुर्नरचना करण्याचा निर्णय घेण्यात आला. त्यानुसार जळगाव महानगरपालिकेने दि.०१.०४.२००४ पासून ₹.१२९.७६ कोटी इतके मुद्दल व पुढील १५ वर्षातील त्यावरील व्याज (मार्च-२०१८ पर्यंत) तिमाही हप्त्यात हुडकोस परतफेड करावे, असा निर्णय दि.२३.०८.२००४ च्या शासन निर्णयान्वये घेण्यात आला.
०३. कर्जाच्या पुर्नरचनेनंतरही आर्थिक परिस्थितीमुळे कर्ज फेडीचे हप्ते भरणे जळगाव महानगरपालिकेस शक्य झाले नाही. त्यामुळे हुडको या वित्तीय संस्थेने ऋण परिशोधन लवाद (Debt Recovery Tribunal) यांच्याकडे दावा दाखल केला.
सदर दाव्यामध्ये (दावा क्र. ४०/२०१२), दि.१३.०३.२०१५ रोजी निर्णय होऊन, यामधील सर्व प्रतिवादी यांनी हुडको या वित्तीय संस्थेस ₹.३४०.७४ कोटी व त्यावर दावा अर्ज दाखल केल्यापासून १२% प्रतिवर्ष याप्रमाणे कर्जाची पुर्ण रक्कम अदा करेपर्यंतच्या दिनांकापर्यंतचे व्याज अदा करावे, असे आदेश देण्यात आले आहेत.
# Page 2
शासन निर्णय क्रमांकः जमपा-२०१९/प्र.क्र.१७३/नवि-२५
०४. मा.डी.आर.टी. यांच्या दि.१३.०३.२०१५ च्या आदेशाविरुध्द जळगाव महानगरपालिकेने मा. ऋण परिशोधन अपीलीय प्राधिकरण (D.R.A.T.) यांच्याकडे दाखल केलेले अपिल क्र.७९/२०१६ दि.२१.०१.२०१९ अन्वये फेटाळण्यात आले. सदर आदेशाविरुध्द जळगाव महानगरपालिकेने मा. उच्च न्यायालयात रिट याचिका दाखल केली होती. यामध्ये मा.उच्च न्यायालयाच्या निर्देशानुसार, सदर प्रकरण D.R.A.T. यांच्याकडे पुन्हा वर्ग करण्यात आले आहे. या प्रकरणी निर्णय महानगरपालिकेच्या विरोधात गेल्यास महानगरपालिकेस मा. डी. आर. टी यांच्या दि.१३.०३.२०१५ च्या आदेशानुसार रक्कम हुडकोस अदा करावी लागेल.
०५. जळगाव महानगरपालिकेने हुडको या वित्तीय संस्थेकडून ₹.१४१.३४ इतके कर्ज घेतले असून, मा. उच्च न्यायालयाच्या आदेशानुसार सप्टेंबर २०१४ पासून जळगाव महानगरपालिकेमार्फत ₹३ कोटी इतकी रक्कम दरमहा हुडको या वित्तीय संस्थेस अदा करण्यात येत आहे. आतापर्यंत ₹.३७२.२१ कोटी रक्कम हुडकोस महानगरपालिकेमार्फत अदा करण्यात आली आहे. ही बाब व जळगाव महानगरपालिकेची आर्थिक परिस्थिती विचारात घेता, या कर्जाच्या एकरकमी परतफेडीच्या प्रस्तावावर निर्णय होणे आवश्यक आहे.
०६. या प्रकरणी हुडकोकडे एकरकमी परतफेडीचा (One time Settlement) प्रस्ताव सादर करुन त्यास मान्यता मिळविणे निकडीचे आहे. त्यानुसार जळगांव महानगरपालिकेने सादर केलेल्या प्रस्तावानुसार आतापर्यंत ₹.२७१.७३ कोटीच्या एकरकमी परतफेडीस हुडकोने तत्वत: सहमती दिली होती. मात्र सदर एकरकमी परतफेड ही शासनाकडून शासनाकडे (राज्य शासनाकडून हुडकोकडे) असल्यामुळे यामध्ये अंतर्भुत ₹.३७.८२ कोटी इतके दंडनिय व्याज एकरकमी परतफेडीची रक्कम अंतिम करताना वगळण्यात यावे, अशी विनंती केंद्र शासनास दि. १६.०८.२०१९ अन्वये केली होती.
०७. यासंदर्भात राज्य मंत्रीमंडळाच्या दि.२०.०८.२०१९ रोजी झालेल्या बैठकीत हुडको या वित्तीय संस्थेकडून घेतलेल्या कर्जाची एकरकमी परतफेड करण्यास मान्यता देण्यात आली आहे. त्याचप्रमाणे हुडको या वित्तीय संस्थेकडून मान्य होणाऱ्या प्रस्तावाच्या अनुषंगाने राज्य शासनामार्फत जळगाव महानगरपालिकेस निधी उपलब्ध करुन देण्यास, तसेच त्यापैकी ५० टक्के रक्कम जळगाव महानगरपालिकेकडून प्रतिमाह ₹३ कोटी प्रमाणे वसूल करण्यास मंत्रीमंडळाने मान्यता दिली आहे.
०८. एकरकमी परतफेडीच्या प्रस्तावासंदर्भात हुडको यांनी दि. ०३.०९.२०१९ च्या पत्रान्वये, Default Resolution Package ला मान्यता दिली आहे. त्यानुसार जळगाव महानगरपालिका / महाराष्ट्र शासन यांनी हुडकोस दि.३१.०८.२०१९ अखेर देय असलेली रक्कम ₹ .२५३.८१ कोटी निश्चित केली आहे. याशिवाय इतर शुल्क आकारणीसाठी ₹.२.३८ लक्ष अदा करावी लागेल. याप्रमाणे एकूण ₹.२५३.८३३८ कोटी इतकी रक्कम हुडकोस अदा करावी लागेल.
पृष्ठ ४ पैकी २
# Page 3
शासन निर्णय क्रमांकः जमपा-२०१९/प्र.क्र.१७३/नवि-२५
शासन निर्णय :
उपरोक्त प्रस्तावनेत नमुद वस्तुस्थिती विचारात घेऊन दि.२०.८.२०१९ रोजीच्या मंत्रीमंडळाच्या बैठकीतील निर्णयानुसार व हुडको यांनी दि. ०३.०९.२०१९ च्या पत्रान्वये सहमती दर्शविल्यानुसार शासनाने खालीलप्रमाणे निर्णय घेतला आहे.
अ) जळगाव महानगरपालिकेने हुडको यांचेकडून घेतलेल्या कर्जाची परतफेड करण्यासंदर्भातील हुडको यांचा ₹.२५३.८३३८ कोटींचा एकमुस्त परतफेडीचा प्रस्ताव मान्य करण्यात येत आहे.
ब) या प्रयोजनासाठी जळगाव महानगरपालिकेस वितरीत करावयाचा ₹.२५०.८३३८ कोटी इतका निधी महानगरपालिका पायाभूत सुविधा (२२१७ ०९१३) मधून सद्या वितरीत करण्यात यावा. याबाबतचे आदेश स्वतंत्रपणे निर्गमित करण्यात येत आहेत.
क) उर्वरित आवश्यक ₹.३ कोटी इतकी रक्कम ही जळगाव महानगरपालिकेने त्यांना यापूर्वीच वितरीत केलेल्या सप्टेबर, २०१९ च्या वस्तू व सेवा कर भरपाई अनुदानातून उभारावी. ही रक्कम वरीलप्रमाणे शासनाकडून वितरीत करण्यात येणाऱ्या ₹. २५०.८३३८ कोटी रकमेमध्ये अंतर्भूत करुन ₹.२५३.८३३८ कोटी इतकी रक्कम जळगाव महानगरपालिकेने हुडकोस अदा करावी.
ड) वरील (ब) नुसार, शासनाकडून वितरीत करण्यात येणाऱ्या, ₹.२५०.८३३८ कोटी रकमेपैकी ५०% म्हणजेच ₹.१२५.४१६९ कोटी इतकी रक्कम जळगाव महानगरपालिकेस देय असलेल्या वस्तू व सेवा कर भरपाई अनुदानातून दरमहा ₹.३ कोटी याप्रमाणे माहे ऑक्टोबर, २०१९ पासून वसूल करण्यात यावी.
# Page 4