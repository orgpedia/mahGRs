# Page 1
महाराष्ट्र महानगरपालिका अधिनियम, १९४९ चे कलम ४५१ (१) अन्वये सांगली मिरज कुपवाड शहर महानगरपालिका स्थायी समिती सभा ठराव क्रमांक २९४ दि.०५.०४.२०१८ निलंबित करणेबाबत.
महाराष्ट्र शासन
नगर विकास विभाग
शासन निर्णय क्रमांक - एमयुपी-२०१९/प्र.क्र.४७/नवि-१९
मंत्रालय, मुंबई-४०० ०३२.
दिनांक : १६ डिसेंबर, २०२२
वाचा : आयुक्त, सांगली मिरज आणि कुपवाड शहर महानगरपालिका यांचे पत्र क्र.मनपा/आस्थावि/ १३०६/२०१८-१९, दिनांक १९/०१/२०१९.
प्रस्तावना :
सांगली मिरज आणि कुपवाड शहर महानगरपालिका कर विभागामधील शिपाई श्री. बाबुराव भाऊसाहेब शिंदे हे सेवेत कर्तव्य बजावत असताना त्यांनी हजेरी पत्रकावर पुढील दिवसाच्या आगाऊ नोंदणी केल्याचे आढळून आले. सदर प्रकरणाच्या चौकशीमध्ये आढळलेल्या बाबींवरून आयुक्त, सांगली महानगरपालिका यांनी श्री. शिंदे यांना एक वार्षिक वेतनवाढ एक वर्षाकरीता रोखण्याची शास्ती बजावली.
२. उक्त शास्तीच्या अनुषंगाने श्री. शिंदे, शिपाई यांनी महानगरपालिका स्थायी समितीकडे अपिल दाखल केले असता, स्थायी समितीने दिनांक ५ एप्रिल, २०१८ ठराव क्रमांक २९४ पारित करून त्याव्दारे श्री. शिंदे यांना देण्यात आलेली शास्ती रद्द करण्यास मान्यता दिली. तथापि, स्थायी समितीने पारित केलेला उक्त ठराव हा महाराष्ट्र महानगरपालिका अधिनियम, १९४९ मधील कलम ५६ (४) मधील तरतुदीनुसार प्रशासनाचा अभिप्राय न घेता पारित केलेला असल्याने प्रशासकीय शिस्तीच्या दृष्टीने योग्य व हितावह नसल्याचे नमूद करून सदर ठराव विखंडीत करण्याची विनंती आयुक्त, सांगली मिरज आणि कुपवाड शहर महानगरपालिका यांनी शासनास केली आहे.
३. आयुक्त, सांगली मिरज आणि कुपवाड शहर महानगरपालिका यांनी शासनास सादर केलेल्या चौकशी अधिकारी यांच्या अहवालात श्री. शिंदे यांची कृती कार्यालयीन शिस्तीचा भंग करणारी असून त्यांची वर्तवणूक निष्काळजीपणा व बेजबाबदारपणाची असून त्यांच्यावरील दोषारोप अंशत: सिद्ध झाल्याबाबत नमूद आहे. यावरून सांगली मिरज कुपवाड शहर महानगरपालिकेच्या स्थायी समितीने दिनांक ५ एप्रिल, २०१८ रोजी पारित केलेला ठराव क्र. २९४ हा प्रशासकीय शिस्तीच्या दृष्टीने योग्य व हितावह नसल्याचे दिसून येत असल्याने सदर ठराव विखंडित करण्याची बाब शासनाच्या विचाराधीन होती.
# Page 2
शासन निर्णय क्रमांकः एमयुपी-२०१९/प्र.क्र.४७/नवि-१९
शासन निर्णय :
सांगली मिरज कुपवाड शहर महानगरपालिकेच्या स्थायी समितीचा ठराव क्र. २९४, दिनांक ५ एप्रिल २०१८ हा महानगरपालिकेच्या प्रशासकीय शिस्तीच्या दृष्टीने योग्य व हितावह नसल्याने महाराष्ट्र महानगरपालिका अधिनियम, १९४९ मधील कलम ४५१ (१) मधील तरतुदीनुसार प्रथमतः निलंबित करण्यात येत आहे.
२. महाराष्ट्र महानगरपालिका अधिनियमाचे कलम ४५१ (२) नुसार सदर शासन निर्णयाच्या दिनांकापासून एक महिन्याचे आत संबंधितांना याबाबत राज्य शासनाकडे अभिवेदन करता येईल.
विहीत मुदतीत अभिवेदन प्राप्त न झाल्यास या अधिनियमातील कलम ४५१ (३) नुसार पुढील योग्य ती कार्यवाही करण्यात येईल.