# Page 1
कुकडी पाटबंधारे प्रकल्प, जि. पुणे या प्रकल्पास तृतीय सुधारित प्रशासकीय मान्यता प्रदान करणेबाबत..
महाराष्ट्र शासन
जलसंपदा विभाग
शासन निर्णय क्रमांक:कुकडी-०११०/प्र.क्र.३२१/१०/मोप्र-१
मादाम कामा मार्ग, हुतात्मा राजगुरु चौक,
मंत्रालय, मुंबई-४०००३२.
दिनांक :- ०२ नोव्हेंबर, २०१८.
संदर्भ:- १. शासन निर्णय क्रमांक : पीआयएम/३४६५/ १२२३१- आयपी (४), दि.०८/११/१९६६.
२. शासन ज्ञापन क्रमांक : पीआयएम/३४७७–१८९२(५६४) एमएजे- ६ दि.२२/०२/१९८० ३. शासन निर्णय क्रमांक : केयुके/१०९०/सा-२४२/(११२/९०)/मोप्र (१), दि.०५/०८/१९९४ प्रस्तावना: कुकडी पाटबंधारे प्रकल्प हा पाच धरणांचा संयुक्त प्रकल्प असून या प्रकल्पात येडगांव, माणिकडोह, वडज, डिंभे व पिंपळगांव जोगे या धरणांचा समावेश आहे. कुकडी पाटबंधारे प्रकल्पांतर्गत असलेल्या पाच धरणांचा एकूण उपयुक्त पाणीसाठा ८६४.४८ द.ल.घ.मी. इतका असून प्रकल्पाचा पाणी वापर १११४.८४ द.ल.घ.मी. इतका आहे. सदर प्रकल्पाव्दारे पुणे जिल्हयातील आंबेगाव, जुन्नर व शिरुर, अहमदनगर जिल्ह्यातील पारनेर, श्रीगोंदा व कर्जत तसेच सोलापूर जिल्हयातील करमाळा अशा सात अवर्षणप्रवण तालुक्यातील एकूण १,४४,९१२ हे. क्षेत्रास ७१८.५० कि.मी. लांबीच्या विविध कालव्याव्दारे सिंचनाचा लाभ मिळणार आहे.
प्रकल्पास शासनाने संदर्भ क्र.१ अन्वये सन १९६४-६५च्या दरससूचीवर आधारित रुपये ३१.१८ कोटी इतक्या किंमतीस मूळ प्रशासकीय मान्यता प्रदान केली होती.
तद्नंतर शासनाने प्रकल्पास संदर्भ क्र.२ अन्वये सन १९७५-७६ च्या दरसूचीवर आधारित रुपये १२३.०३ कोटी इतक्या किंमतीस प्रथम सुधारित प्रशासकीय मान्यता प्रदान केली. तसेच सदर प्रकल्पास संदर्भ क्र.३ अन्वये सन १९८९-९० च्या दरसूचीवर आधारित रुपये ६९२.१८ कोटी इतक्या किंमतीस द्वितीय सुधारित प्रशासकीय मान्यता प्रदान केली होती.
दरम्यानच्या कालावधीत दरसूचीतील दरात झालेली वाढ, जादा दराची निविदा स्वीकृती, भूसंपादनाच्या खर्चातील वाढ (विशेषत: नविन भूसंपादन कायद्यामुळे), संकल्पचित्रातील बदलामुळे झालेली वाढ, नविन/ वगळलेल्या तरतूदी, अपुऱ्या तरतुदी व इतर कारणांमुळे झालेली वाढ तसेच अनुषंगिक खर्चामुळे (आस्थापना व हत्यारे - संयंत्रे) प्रकल्प किंमतीत वाढ झाली. त्यामुळे महाराष्ट्र कृष्णा खोरे विकास महामंडळाने तृतीय सुधारित प्रशासकीय मान्यता प्रस्ताव शासनास मान्यतेस्तव सादर केला आहे.
कुकडी पाटबंधारे प्रकल्पाच्या तृतीय सुधारित प्रकल्प अहवालाच्या रुपये ३९७७.८५ कोटी इतक्या किंमतीस राज्यस्तरीय तांत्रिक सल्लागार समितीने शिफारस केली आहे.
# Page 2
शासन निर्णय क्रमांकः कुकडी-०११०/प्र.क्र.३२१/१०/मोप्र-१
तसेच प्रकल्पाचा रु. ३९४८.१७ कोटी (दरसूची २०१६-१७) इतक्या किंमतीचा तृतीय सुधारित प्रशासकीय मान्यता प्रस्ताव मंजुरी करिता मा.मंत्रीमंडळासमोर सादर करावा, असे व्यय अग्रक्रम समितीने दि.०४/०९/२०१८च्या बैठकीमध्ये निर्देशित केले होते.
मा.मंत्रीमंडळाने बांधकामाची सद्य:स्थिती, किंमत वाढीची कारणमिमांसा, प्रकल्पाची उर्वरित कामे यांचा परामर्श घेऊन पुणे जिल्हयातील आंबेगाव, जुन्नर व शिरुर, अहमदनगर जिल्ह्यातील पारनेर, श्रीगोंदा व कर्जत तसेच सोलापूर जिल्हयातील करमाळा अशा सात अवर्षणप्रवण तालुक्यातील क्षेत्रास सिंचनाचा लाभ देण्याच्या अनुषंगाने प्रकल्पाचे काम पूर्णत्वास नेण्याच्या उद्देशाने, सन २०१६-१७ च्या दरसूचीवर आधारित रुपये ३९४८.१७ कोटी इतक्या किंमतीच्या तृतीय सुधारित प्रकल्प अहवालास प्रशासकीय मान्यता देण्याचा जाणीवपूर्वक निर्णय घेतला आहे.
शासन निर्णय कुकडी पाटबंधारे प्रकल्प, जि. पुणे, या प्रकल्पाच्या जलसंपदा विभाग दरसूची सन २०१६-१७ व सार्वजनिक बांधकाम विभागाच्या सन २०१६-१७ च्या दरसूचीवर आधारित रुपये ३९४८.१७ कोटी इतक्या किंमतीस (प्रत्यक्ष कामासाठी रुपये ३३११.४९ कोटी व अनुषंगिक खर्च रुपये ६३६.६८ कोटी) खालील अटींच्या अधीन राहून तृतीय सुधारित प्रशासकीय मान्यता प्रदान करण्यात येत आहे. प्रकल्पाच्या उपशिर्षनिहाय तरतुदींचा गोषवारा परिशिष्ट “अ” मध्ये सोबत जोडला आहे.
१) प्रकल्पाची किंमत कमी होण्याच्या दृष्टीने उर्वरित भूसंपादनासाठीच्या क्षेत्राबाबत भूसंपादन झालेल्या कामाचा विचार करुन किमान आवश्यक इतकेच क्षेत्राचे भूसंपादन करणेत यावे.
२) प्रकल्पाच्या उपयुक्त पाणीसाठ्यामध्ये २.०८% इतकी वाढ प्रस्तावित आहे. ही बाब विचारात घेता जलसंपदा विभाग शा.नि. संकीर्ण २०१५/(४२५/२०१५)/मध्यम प्रकल्प, दि.१६/११/२०१६ मधील तरतूदीच्या अनुषंगाने महाराष्ट्र जलसंपत्ती नियमन प्राधिकरणाकडून दृढीकरण करून घेण्यात यावे.
३) प्रकल्पास पर्यावरण मान्यता घेण्यात आलेली नाही, या बाबीचा विचार करता पर्यावरण मान्यता आवश्यकतेबाबत दृढीकरणाचा प्रस्ताव केंद्र शासनाच्या पर्यावरण मंत्रालयास पाठविण्याबाबत कार्यवाही करावी.
४) नवीन तरतूदी, अपुऱ्या तरतूदी व इतर बाबी, CRT Estt, Arbitration Award बाबत आवश्यक तेवढी तरतूद ठेवण्यात यावी.
५) राज्यस्तरीय तांत्रिक सल्लागार समितीच्या अहवालातील मुद्यांची पूर्तता करावी.
६) आर्थिक दायित्व निर्माण होईल अशा नवीन घटकांचा शासन मान्यतेशिवाय प्रकल्पात समावेश करू नये.
७) प्रकल्पाचे काम नियोजनानुसार व सुधारित प्रशासकीय मान्यता किंमतीच्या मर्यादेत पूर्ण करण्यात यावे.
पृष्ठ ५ पैकी २
# Page 3
शासन निर्णय क्रमांकः कुकडी-०११०/प्र.क्र.३२१/१०/मोप्र-१
८) संपूर्ण लाभक्षेत्रामध्ये पाणी वापर संस्था स्थापन करून सिंचन व्यवस्थापन पाणी वापर संस्थेस हस्तांतरित करावे.
९) सुधारित प्रशासकीय मान्यता म्हणजे प्रकल्प कार्यान्वितीकरणाच्या विविध टप्प्यांवर क्षेत्रिय अधिका-यांनी घेतलेल्या विविध निर्णयास व क्षेत्रिय अनियमितता झाली असल्यास अशा अनियमिततेस सहमती असल्याचे गृहीत धरता येणार नाही.
१०)माणिकडोह धरणाच्या बुडीत क्षेत्राअंतर्गत आठ बुडीत बंधारे बांधण्यासाठी केलेली तरतूद वगळण्यात येत आहे.त्यामुळे सदर कामे या सु.प्र.मा.अंतर्गत कुकडी प्रकल्पाच्या निधीने करण्यात येऊ नयेत.
या प्रकल्पाच्या कामावरील खर्च मागणी क्र. आय-५, मुख्य लेखाशीर्ष ४७०१ मोठे व मध्यम पाटबंधाऱ्यावरील भांडवली खर्च, (८०) सर्वसाधारण, (१९०) सार्वजनिक क्षेत्रातील व इतर उपक्रमातील गुंतवणूका, (०२) योजनांतर्गंत, (०२) (०१) महाराष्ट्र कृष्णा खोरे विकास महामंडळास भाग भांडवली अंशदान (उर्वरित महाराष्ट्र) (संगणक संकेतांक ४७०१ एच-६२९) या लेखाशिर्षाखाली खर्ची घालावा व शासनाच्या मंजूर अनुदानातून भागविण्यात यावा.
सदर शासन निर्णय नियोजन विभाग अनौपचारीक संदर्भ क्र.१११/१४३४, दि.०५/०७/२०१८ व वित्त विभाग अनौपचारीक संदर्भ क्र.१८७/व्यय-१२, दि.०६/०८/२०१८ अन्वये तसेच मा. मंत्रीमंडळाने दि. १८/०९/२०१८ रोजीच्या बैठकीत दिलेला निर्णय त्याचप्रमाणे महाराष्ट्र शासन कार्य नियमावलीतील नियम १५ अन्वये अनुदेश २९ (१) मधील तरतूदीन्वये मा. मुख्यमंत्री यांनी दिलेल्या मान्यतेनुसार निर्गमित करण्यात येत आहे.
# Page 4
# Page 5