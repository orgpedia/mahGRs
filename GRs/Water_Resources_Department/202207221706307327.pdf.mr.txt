# Page 1
वाघेबाभुळगाव मध्यम प्रकल्प ता. केज, जि. बीड या प्रकल्पाच्या पुच्छ कालव्याशी संबंधित विशेष दुरुस्तीच्या प्रस्तावास प्रशासकीय मान्यता.
महाराष्ट्र शासन
जलसंपदा विभाग,
शासन निर्णय क्रमांक : प्रमाप्र-२०२१/ (प्र.क्र.२३१/२०२१)/ सिंव्य (कामे)
मंत्रालय, मुंबई-४०००३२
दिनांक : २२ जुलै २०२२
वाचा: १) कार्यकारी संचालक, गोदावरी मराठवाडा पाटबंधारे विकास महामंडळ, औरंगाबाद यांचे पत्र.जा.क्र.गोमपाविम-/सिंचन- २ / विवसु - कडा बीड/धा-१९/५३०९ दि.१/७/२०२१ २) शासन निर्णय - २०१७/५६६/१७/सिंव्य (कामे), दि.३१/०८/२०१८.
३) शासन निर्णय - २०१८/५५१/१७/सिंव्य (कामे), दि.२७/११/२०१८.
४) शासन निर्णय – २०१३/७८५/१३/सिंव्य (कामे), दि.१/८/२०१९.
५) शासन परिपत्रक- प्रमा २०१३/७८५/१३/सिंव्य (कामे), दि.१६/९/२०२१.
६) शासन परिपत्रक क्र-प्रमा २०१३/(७८५/१३) सिंव्य (कामे), दि.१/१/२०१५.
प्रस्तावना:
वाघेबाभूळगाव मध्यम प्रकल्प, ता केज, जि. बीड हा प्रकल्प १९८९ मध्ये पूर्ण झाला असून या प्रकल्पाचा एकूण पाणी साठा ४.८५ द.ल.घ.मी. असुन सिंचन क्षमता ६९० हेक्टर निर्माण झालेली आहे.सदरील प्रकल्प सन २००९ मध्ये सिंचन व्यवस्थापनेसाठी हस्तांतरीत झालेला आहे. सन २००६ व सन २००८ मध्ये अतिवृष्टी झाल्यामुळे पुराचे पाणी तीव्र वेगाने सांडव्या मधुन पुच्छ कालव्याव्दारे जात असताना नजीकच्या शेतात जाऊन शेताचे नुकसान झालेले आहे. त्यामुळे पुच्छ कालव्यास संरक्षक भिंत बांधणे बाबत स्थानिक शेतकरी व लोकप्रतिनिधी यांची मागणी आहे. पावसाळा कालावधीत पुच्छ कालव्यातील प्रवाह नियंत्रणात राहून धरणाच्या दिशेने व लगतच्या शेताकडे जावून होणारे संभाव्य नुकसान टाळण्यासाठी वाघेबाभुळगाव मध्यम प्रकल्प ता. केज, जि. बीड या प्रकल्पाच्या पुच्छ कालव्याच्या विशेष दुरुस्तीच्या प्रस्तावास प्रशासकीय मान्यता देण्याचा प्रस्ताव शासनाच्या विचाराधीन होता. त्या अनुषंगाने शासन पुढीलप्रमाणे निर्णय घेत आहे.
शासन निर्णय:
गोदावरी मराठवाडा पाटबंधारे विकास महामंडळ, औरंगाबाद अंतर्गंत वाघेबाभुळगाव मध्यम प्रकल्प ता.केज, जि. बीड या प्रकल्पाच्या पुच्छ कालव्याच्या विशेष दुरुस्तीच्या रू. २,२१,८०,९१६/ (रू. दोन कोटी एकवीस लक्ष ऐशी हजार नऊशे सोळा फक्त) एवढया खर्चाच्या प्रस्तावास खालील अटींच्या अधिन राहून सोबतच्या प्रपत्रानुसार प्रशासकीय मान्यता प्रदान करण्यात येत आहे.
१) तांत्रिक मान्यता, निविदा प्रक्रिया, कामाचे नियोजन व पूर्णत्व, प्रशासकीय मान्यतेच्या मर्यादेत खर्च करणे इ. बाबींसाठी प्रचलित शासन निर्णय / परिपत्रके यांचे पालन करणे बंधनकारक राहिल.
२) प्रस्तावित कामांमुळे होणाऱ्या खोदकाम तोडफोड याव्दारे उपलब्ध होणारे बांधकाम साहित्याचा पूर्ण वापर करुन बचत साधावी.
# Page 2
शासन निर्णय क्रमांकः प्रमाप्र-२०२१/(प्र.क्र.२३१/२०२१)/ सिंव्य(कामे)
३) सदर अंदाजपत्रकातील कामांसाठी कोणत्याही प्रयोजनार्थ सर्वसाधारणपणे मंजूर प्रशासकीय मान्यतेच्या मर्यादेबाहेर जाऊन, निधी वितरण अथवा अतिरिक्त खर्च करता येणार नाही.
प्रस्तावित कामासाठी होणारा खर्च ४७०१ मोठे व मध्यम पाटबंधारे प्रकल्प यावरील भांडवली खर्च, ८०-सर्वसाधारण, १९०-सार्वजनिक क्षेत्रातील व इतर उपक्रमातील गुंतवणुका विशेष दुरूस्ती / विस्तार व सुधारणा कार्यक्रमा अंतर्गत भाग भांडवली अंशदान (१०)(०२) गोदावरी मराठवाडा पाटबंधारे विकास महामंडळास भाग भांडवली अंशदान (मराठवाडा विभाग) (४७०१ जे १४९) (योजनांतर्गत) (कार्यक्रम) ५४ गुंतवणुका या लेखाशिर्षा खाली टाकुन मंजुर अनुदानातुन भागवावा.
या कामास प्रदान करण्यात आलेली प्रशासकीय मान्यता सिंव्य (कामे) कार्यासनाच्या नोंदवही मध्ये क्र. २० सन २०२२ मध्ये नोंदविण्यात आलेली आहे.
# Page 3