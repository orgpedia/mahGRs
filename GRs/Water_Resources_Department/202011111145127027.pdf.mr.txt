# Page 1
विदर्भातील गोंदीया, भंडारा, गडचिरोली, चंद्रपूर, नागपूर या विदर्भातील जिल्ह्यातील प्रकल्पासाठी पाणी उपलब्धता प्रमाणपत्र देण्याचे अधिकार मुख्य अभियंता, जलविज्ञान व धरण सुरक्षितता, नाशिक यांना देणेबाबत.
महाराष्ट्र शासन
जलसंपदा विभाग
शासन परिपत्रक क्र.पाउप्र-२०२०/(१९४/२०२०) / जसंअ
मादाम कामा मार्ग, हुतात्मा राजगुरू चौक
मंत्रालय, मुंबई-४०००३२
दिनांक : ११ नोव्हेंबर २०२०
संदर्भ: १. शासन परिपत्रक क्र. संकीर्ण २००२/(१७/०२)/जसअ, दि. २४ डिसेंबर २००३ २. शासन परिपत्रक क्र.पाउप्र २०१२/१३७/(७१/२०१२)/जसंअ, दि.१९ जुलै २०१३
परिपत्रक : शासनाच्या वरील संदर्भीय परिपत्रक क्र. २ नुसार विपुल पाणी उपलब्धतेच्या खोऱ्यात पाणी उपलब्धता प्रमाणपत्राबाबतची कार्यप्रणाली सुलभ, सुटसुटीत व जलदगतीने होण्यासाठी प्रकल्प अहवाल तयार करण्याच्या अनुषंगाने पाणी उपलब्धता प्रमाणपत्र देण्याचे अधिकार विदर्भातील गोंदीया, भंडारा, गडचिरोली, चंद्रपूर व नागपूर या जिल्ह्यातील प्रकल्पासाठी मुख्य अभियंता, जलसंपदा विभाग, नागपूर यांना अस्तित्वातील / बांधकामाधीन प्रकल्पांच्या नियोजनावर परिणाम होणार नाही या मर्यादेत प्रदान केले होते.
पाण्याचा हिशोब व सर्व नद्यांचे जललेखा अद्ययावत करण्याचे काम तसेच एकात्मिक राज्य जल आराखडयानुसार जललेखे सुधारीत करून प्रत्येक उपखोरेनिहाय प्रमाणित पाण्याचा हिशोब नव्याने मांडणे व तो राखणे हे मुख्य अभियंता, जलविज्ञान व धरण सुरक्षितता, नाशिक यांचेतर्फे करणेत येत असलेने व पाणी उपलब्धता प्रमाणपत्र देण्याचे कार्यात एकसूत्रता येण्याच्या दृष्टीने आता शासनाने विदर्भातील गोंदीया, भंडारा, गडचिरोली, चंद्रपूर, नागपूर या जिल्ह्यातील प्रकल्पासाठी पाणी उपलब्धता प्रमाणपत्र देण्याचे अधिकार पुनःश्च मुख्य अभियंता, जलविज्ञान व धरण सुरक्षितता, नाशिक यांचेकडे सोपविण्याचे ठरविले आहे.
त्यामुळे यापुढे विदर्भातील गोंदीया, भंडारा, गडचिरोली, चंद्रपूर, नागपूर या जिल्ह्यातील प्रकल्पासाठी पाणी उपलब्धता प्रमाणपत्र मिळविण्यासाठी आवश्यक ती माहिती मुख्य अभियंता, जलसंपदा विभाग, नागपूर यांना सादर करण्याऐवजी मुख्य अभियंता, जलविज्ञान व धरण सुरक्षितता, नाशिक यांचेकडे सादर करून त्यांच्याकडून पाणी उपलब्धता प्रमाणपत्र प्राप्त करावे.
तसेच मुख्य अभियंता, जलसंपदा विभाग, नागपूर यांनी संदर्भीय परिपत्रक क्र. २ अन्वये दिलेल्या अधिकारानुसार ज्या योजनांना पाणी उपलब्धता प्रमाणपत्र देण्यात आली आहेत, त्या सर्वांची कागदपत्रे मुख्य अभियंता, जलविज्ञान व धरण सुरक्षितता, नाशिक यांना हस्तांतरित करावीत.
# Page 2
शासन परिपत्रक क्रमांकः पाउप्र-२०२०/(१९४/२०२०)/जसंअ
संदर्भित परिपत्रकातील इतर तरतुदी अबाधित राहतील.