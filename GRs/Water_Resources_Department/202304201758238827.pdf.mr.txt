# Page 1
वर्धा नदीवरील आमडी बॅरेजचे उर्वरित सर्वेक्षण, संकल्पने व सविस्तर प्रकल्प अहवाल तयार करण्याचे कामाच्या सल्लामसलत शुल्काचे अंदाजपत्रकास प्रशासकीय मान्यता देण्याबाबत.
महाराष्ट्र शासन
जलसंपदा विभाग
शासन निर्णय क्र. संकीर्ण-२०१९/(२०५/२०१९)/जसंअ
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२
दिनांक :- १८ एप्रिल, २०२३
संदर्भ : कार्यकारी संचालक, विदर्भ पाटबंधारे विकास महामंडळ, नागपूर यांचे पत्र क्र.८३४५/ विपाविम / कांता ५ (१)/आमडी बॅरेज / २०२२ दि. २५.११.२०२२.
प्रस्तावना: बांधकामाधीन पळसगाव आमडी उपसा सिंचन योजनेस महामंडळाने दि. ७.५.२०२१ अन्वये व्दितीय सुधारीत प्रशासकीय मान्यता दिली आहे. आमडी बॅरेज करिता ६६.५६९ दलघमी पाणी उपलब्धता प्रमाणपत्र प्राप्त असून पळसगाव आमडी उपसा सिंचन योजनेस व्दितीय सुधारीत प्रशासकीय मान्यतेमध्ये २१.५८ दलघमी पाणी उपलब्धता नमूद आहे.
प्रस्तावित आमडी बॅरेजमध्ये पाणी साठवून पळसगाव आमडी उपसा सिंचन योजनेस वापरण्याकरीता महामंडळाने प्रस्तावित केले आहे. सदर बॅरेजचा पाणी वापर नगर परिषद, सिंचन व औद्योगिक कामाकरीता होणार असून चंद्रपूर, राजुरा व बल्लारपूर शहरांच्या पाणी पुरवठा व औद्योग करिता होणार आहे.
तसेच आमडी बॅरेज व पळसगाव आमडी उपसा सिंचन योजना ही एकत्रितपणे राबविल्यास व्यवहार्य होत असल्याचे संबंधित मुख्य अभियंता यांनी प्रमाणित केले आहे. त्यानुषंगाने प्रस्तुत योजनेचे उर्वरित सर्वेक्षण, अन्वेषण करून सविस्तर प्रकल्प अहवाल तयार करण्याच्या कामाच्या अंदाजपत्रकास प्रशासकीय मान्यता प्रदान करण्याची बाब शासनाच्या विचाराधीन होती. त्यानुसार खालीलप्रमाणे निर्णय निर्गमित करण्यात येत आहे :
शासन निर्णय : प्रस्तावित वर्धा नदीवरील आमडी बॅरेज ता. जि. चंद्रपूरचे उर्वरीत सर्वेक्षण, संकल्पन व सविस्तर प्रकल्प अहवाल तयार करण्याचे कामास जलसंपदा विभागाच्या सन २०२२-२३ च्या दरसूचीवर आधारित एकूण रु. ४,९७,८०,५६१ (रू. चार कोटी सत्यान्नव लाख ऐंशी हजार पाचशे एकसष्ठ फक्त) इतक्या किंमतीच्या अंदाजपत्रकास प्रशासकीय मान्यता देण्यात येत आहे.
सदर योजनेसाठीचा खर्च “ ४७०१ - मोठे व मध्यम पाटबंधारे यावरील भांडवली खर्च, ८०
सर्वसाधारण, १९० सार्वजनिक व इतर क्षेत्रातील गुंतवणुका, (०२) योजनांतर्गत (०२)(०२) विदर्भ पाटबंधारे विकास महामंडळाला भाग भांडवली अंशदान (४७०१ एच ८९९)"या लेखाशिर्षाखाली खर्ची टाकावा.
# Page 2
शासन निर्णय क्रमांकः संकीर्ण-२०१९/(२०५/२०१९)/जसंअ
सदर शासन निर्णय हा प्रशासकीय विभागास प्राप्त वित्तीय अधिकारात व आंतरवित्तीय सल्लागार व सहसचिव, जलसंपदा विभाग यांच्या सहमतीने निर्गमित करण्यात येत आहे.