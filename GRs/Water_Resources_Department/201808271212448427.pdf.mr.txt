# Page 1
गुंजवणी सिंचन प्रकल्पाचे कालवा / वितरण प्रणाली दाबयुक्त बंद पाईपव्दारे व त्यापुढे ठिबक पध्दतीने सिंचन करण्याच्या प्रस्तावित संकल्पनेस कोणतीही बाधा न येऊ देता, गुंजवणी जलविद्युत प्रकल्प (१X२ मेगावॅट) राबविणे, कशा प्रकारे शक्य होईल याचा अभ्यास करण्यासाठी नियुक्त समितीच्या मानधनाबाबत
महाराष्ट्र शासन
जलसंपदा विभाग
शासन निर्णय क्र. जविप्र २०१५/प्र.क्र.२९४/जवि
मंत्रालय, मुंबई-४०००३२
दिनांक : २४ ऑगस्ट, २०१८
पहा : शासन निर्णय क्रमांक जविप्र २०१५/प्र.क्र. २९४/जवि, दिनांक २०.०६.२०१८
प्रस्तावना : गुंजवणी सिंचन प्रकल्पाचे कालवा / वितरण प्रणाली दाबयुक्त बंद पाईपव्दारे व त्यापुढे ठिबक पध्दतीने सिंचन करण्याच्या प्रस्तावित संकल्पनेस कोणतीही बाधा न येऊ देता, गुंजवणी जलविद्युत प्रकल्प (१ X २ मेगावॅट) राबविणे, कशा प्रकारे शक्य होईल याचा अभ्यास करण्यासाठी श्री. शि.मा. उपासे, सेवानिवृत्त सचिव (जसंव्य व लाक्षेवि) यांच्या अध्यक्षतेखाली दिनांक २०.०६.२०१८ रोजीच्या शासन निर्णयान्वये एक सदस्यिय समिती गठीत करण्यात आलेली आहे.
तथापि श्री. उपासे यांना द्यावयाचे मानधन व भत्ते निश्चित करण्याची बाब विचाराधीन होती.
शासन निर्णय
श्री. उपासे, सेवानिवृत्त सचिव यांना द्यावयाचे मानधन व भत्यांसंदर्भात खालीलप्रमाणे निर्णय घेण्यात येत आहे : १. एक सदस्य समितीच्या सदस्यास बैठका व अन्य कामकाजाकरिता महिन्यातील कमाल कामकाजाच्या २० दिवसांसाठी रुपये ३,५००/- प्रति दिवस प्रमाणे रुपये ७०,०००/- (रुपये सत्तर हजार फक्त) व स्टेशनरी, दुरध्वनी, फॅक्स, झेरॉक्स, टंकलेखन इत्यादी साठी अंदाजित ठोक रक्कम रुपये १५,०००/- (रुपये पंधरा हजार फक्त) असे एकूण रुपये ८५,०००/- (रुपये पंच्याऐंशी हजार फक्त) मंजूर करण्यात येत आहेत.
२. सदर मानधन रक्कमेत भोजनादी खर्च (Boarding charges) अंतर्भूत असेल.
३. दैनिक मानधनाच्या दरात अन्य सर्व खर्च समाविष्ट असल्याने दैनिक भत्ता स्वतंत्रपणे अनुज्ञेय नसेल.
४. सदस्यांना कामाकाजाच्या ठिकाणी येण्यासाठी व जाण्यासाठी वाहन व्यवस्था महाराष्ट्र कृष्णा खोरे विकास महामंडळाकडून उपलब्ध करुन देण्यात येईल.
५. यासाठी होणारा खर्च महाराष्ट्र कृष्णा खोरे विकास महामंडळ पुणे यांच्या सन २०१८-१९ साठीच्या मंजूर अनुदानातून भागविण्यात येईल.
# Page 2
शासन निर्णय क्रमांकः जविप्र २०१५/प्र.क्र. २९४/जवि
६. सदर शासन निर्णय वित्त विभागाच्या अनौपचारिक संदर्भ क्रमांक १७५/व्यय १२, दि.१६.०७.२०१८ अन्वये दिलेल्या मान्यतेनुसार निर्गमित करण्यात येत आहे.