# Page 1
जलसंपदा विभागांतर्गत क्षेत्रीय स्तरावर दिलेल्या अधिकारांचा कटाक्षाने वापर करण्याबाबत.
महाराष्ट्र शासन
जलसंपदा विभाग
शासन परिपत्रक क्र. संकीर्ण-११२०/प्र.क्र. ३६३/२०/मो.प्र.१
हुतात्मा राजगुरु चौक, मादाम कामा मार्ग,
मंत्रालय, मुंबई-४०० ०३२.
दिनांक : १३ जानेवारी, २०२१.
पार्श्वभूमी: पाटबंधारे प्रकल्पांची कामे जलदगतीने होण्यासाठी जलसंपदा विभागांतर्गत एप्रिल १९९६ ते ऑगस्ट १९९८ या कालावधीमध्ये ५ पाटबंधारे विकास महामंडळाची स्थापना करण्यात आलेली आहे.
महामंडळाच्या अधिनियमानुसार प्रकल्पांच्या प्रस्तावाबाबत योग्य निर्णय प्रक्रिया होण्यासाठी महामंडळास अधिकार देण्यात आले आहेत. तसेच विविध शासन निर्णय/परिपत्रके/संहिता याव्दारे क्षेत्रीय अधिका-यांना वेगवेगळे अधिकार प्रदान करण्यात आले आहेत. याबाबत असे निदर्शनास आले आहे की, क्षेत्रीय स्तरावर प्रदान केलेल्या अधिकारांचा यथोचित वापर न करता शासनाच्या मान्यतेस्तव/अभिप्रायार्थ प्रस्ताव सादर केले जातात. त्यामुळे शासनाच्या वेळेचा अपव्यय होतो. तसेच असेही निदर्शनास आले आहे की, महामंडळामार्फत सादर होणारे प्रस्ताव हे प्रचलीत कार्यपध्दतीनुसार संबंधीत कार्यकारी संचालक आपले स्वयंस्पष्ट अभिप्राय न नोंदविता त्यांच्या अधिनस्त कार्यालयाने दिलेले अभिप्राय सहमतीने जसेच्या तसे शासनास सादर करतात. त्याअनुषंगाने क्षेत्रिय स्तरावर दिलेल्या अधिकारांचा कटाक्षाने वापर करण्याबाबत निर्देश देण्याचे शासनाच्या विचाराधीन होते.
शासन परिपत्रक: उपरोक्त बाबींचा विचार करता या परिपत्रकाव्दारे पुढील प्रमाणे निर्देश देण्यात येत आहेत: १) विविध शासन निर्णय/परिपत्रके/संहिता याव्दारे क्षेत्रीय अधिका-यांना प्रदान केलेल्या क्षेत्रीय अधिका-यांच्या स्पष्ट अधिकार कक्षेतील प्रस्ताव शासनाकडे अभिप्रायार्थ/माहितीस्तव सादर करण्यात येऊ नयेत.
२) महाराष्ट्र सार्वजनिक बांधकाम संहिता (Maharashtra Public Works Manual) नुसार प्रदान करण्यात आलेल्या विविध स्तरावरील अधिकार कक्षेतील प्रस्ताव शासनाकडे अभिप्रायार्थ/माहितीस्तव / मंजूरीस्तव सादर करण्यात येऊ नये. कामाच्या मोजमापासंबंधी व देयके पारीत करणे/अदायगी करणे संबंधी महाराष्ट्र सार्वजनिक बांधकाम संहितेतील नियमावली व शासन निर्देश स्पष्ट आहेत. त्यामुळे याबाबत शासनाकडे संदर्भ करु नये.
३) निविदा अटी व शर्तीनुसार प्रदान करण्यात आलेले विविध स्तरांवरील अधिकार कक्षेतील प्रस्तावही शासनास अभिप्रायार्थ/माहितीस्तव/मंजूरीस्तव सादर करण्यात येऊ नयेत. क्षेत्रिय अधिका-यांनी निविदा अटी व शर्ती नुसार प्रदान केलेल्या अधिकारांचा पूरेपुर वापर करावा.
४) शासनाकडे सादर करण्यात येणा-या प्रस्तावांबाबत त्याबाबतची कारणमिमांसा विविध शासन निर्णय/परिपत्रके/संहिता या संदर्भासहित स्पष्टपणे नमूद करावी व नेमक्या कोणत्या शासन निर्देशाचे अनुषंगाने प्रस्ताव सादर करण्यात येत आहे ते स्पष्ट करावे.
# Page 2
शासन परिपत्रक क्रमांकः संकीर्ण-११२०/प्र.क्र.३६३/२०/मो.प्र.१
५) “विशेष बाब” प्रस्ताव सादर करतांना ती विशेष बाब का ठरते ? कुठल्या शासन निर्देशाचे विचलन करावे लागते ? याबाबत स्पष्टपणे कारणमिमांसा नमूद करावी. विशेष बाब असल्यास त्यास महामंडळाच्या नियामक मंडळाची स्पष्ट शिफारस/ मान्यता आवश्यक असेल.
६) महाराष्ट्र जलसंपत्ती नियमन प्राधिकरण, राज्य तांत्रिक सल्लागार समिती, शासन वा इतर मान्यता प्रदान करणा-या कार्यालयांनी ब-याचदा काही अटी व शर्ती घालून मान्यता / सहमती दिलेली असते. अंतीम मान्यता उदा. प्रशासकीय मान्यता / सुधारित प्रशासकीय मान्यता इत्यादी प्रदान करणेपूर्वी या अटी शर्तीची पूर्तता होणे अनिवार्य असते. तथापि या अटी शर्ती वा उपस्थित शे-यांची पूर्तता न करता प्रस्ताव पाठविला आहे/कार्यवाही प्रगतीपथावर आहे, करण्यात येईल, अशा पध्दतीने अनुपालन सादर करण्यात येते. त्यामुळे ख-या अर्थाने ही शेरे / अटी पूर्तता पूर्ण होत नाही. यापूढे अटी/शर्ती ची पूर्तता केल्यावरच प्रस्ताव शासनास सादर करावेत.
वरील निर्देशाचे काटेकोरपणे पालन करण्यात यावे.