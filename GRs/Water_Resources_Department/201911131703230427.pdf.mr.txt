# Page 1
पिण्याचे पाणी उपलब्ध करुन देण्याकरीता बुडीत बंधाऱ्यांची/बंधाऱ्यांची शृंखला इ. पर्याय सुचविणे व बांधकामे हाती घेण्याकरिता समिती स्थापन करणेबाबत.
महाराष्ट्र शासन
जलसंपदा विभाग
शासन निर्णय क्रमांक: संकीर्ण-२०१८/(६००/१८)/ लपा
मंत्रालय, मुंबई - ४०० ०३२.
तारीख :- १३ नोव्हेबर, २०१९
संदर्भ- राज्य मंत्रीमंडळाचे दि.९-७-२०१९ रोजीचे निर्देश.
प्रस्तावना : महाराष्ट्रातील कोकण प्रदेशात मोठया प्रमाणात पडणारा पर्जन्यमानाचा बहुतांशी पाणीसाठा अल्प कालावधीत पश्चिमवाहिनी नद्यांव्दारे समुद्रात वाहून जात असतो. सदर गोड पाण्याचा हा स्रोत अल्प कालावधीसाठीच उपलब्ध होत असून मुबलक पाणी उपलब्ध असलेल्या या क्षेत्रातही वर्षाच्या शेवटी व ऐन उन्हाळ्याच्या वेळी पाण्याचे दुर्भिक्ष जाणवते.
त्यामुळे अनेक जीवनावश्यक प्रश्नांना सर्वसामान्य जनतेला तोंड द्यावे लागते. अशाप्रकारे, पावसाळी हंगामात उपलब्ध होणाऱ्या पाण्याचे जास्त चांगल्या पध्दतीने नियोजन करुन या भागातील पाण्याच्या कमतरतेचा प्रश्न सोडविणे शक्य आहे किंवा कसे? या बाबतीत अभ्यास होणे गरजेचे झाले आहे. कोकणातील नद्या व उपनद्यांवर बंधाऱ्यांची शृंखला बांधून त्याव्दारे भूजल पातळी वाढविणे किंवा बुडीत बंधा-यांच्या बांधकामाव्दारे हे साध्य करणे शक्य होऊ शकते. मात्र, बुडीत बंधाऱ्यांच्या बाबतीत या पूर्वी झालेले काम व त्याबाबत उपलब्ध असलेली माहिती अत्यल्प असून या विषयी सविस्तर तांत्रिक मार्गदर्शक सूचनांची नितांत आवश्यकता आहे. तसेच, काही भागातील जलाशयाच्या उर्ध्व बाजूस असलेल्या गावांना जलाशयातील पाणी पातळी कमी झाल्याने पिण्याच्या पाण्याची कमतरता भासत असते. उदा. कोयना जलविद्युत प्रकल्प, भंडारदरा प्रकल्प इ. अशा जलाशयाच्या जवळील गावांचे पिण्याच्या पाण्याचे प्रश्न सोडविण्याच्या दृष्टीने बुडीत बंधाऱ्यांची उपयोगिता तपासणे गरजेचे झालेले आहे. सबब बुडीत बंधारे किंवा बंधाऱ्यांची शृंखला किंवा बलून बंधारे इ.
पर्यायांचा सविस्तर तांत्रिक अभ्यास करुन भौगोलिक व जलशास्त्रीय परिस्थितीस अनुसरुन योग्य सविस्तर मार्गदर्शक सूचना तयार करण्यासाठी एक समिती गठीत करण्याचे शासनाच्या विचाराधीन होते. याबाबत पुढील प्रमाणे निर्णय घेण्यात येत आहे.
शासन निर्णय : पिण्याचे पाणी उपलब्ध करुन देण्याकरीता बुडीत बंधारे / बंधाऱ्यांची शृंखला इ. पर्याय सुचविणे व बांधकामे हाती घेण्याकरिता समिती स्थापन करणेबाबत खालील समितीची रचना करण्यात येत आहे.
१. व्यवस्थापकीय संचालक, जलसंधारण महामंडळ, औरंगाबाद अध्यक्ष २. मुख्य अभियंता, नियोजन व जलविज्ञान, नाशिक सदस्य ३. प्रादेशिक जलसंधारण अधिकारी, मृद व जलसंधारण विभाग, ठाणे सदस्य ४. अधीक्षक अभियंता, रत्नागिरी पाटबंधारे मंडळ, कुवारबाव रत्नागिरी सदस्य ५. अधीक्षक अभियंता व उप सचिव (लघु पाटबंधारे), मंत्रालय, मुंबई सदस्य ६. अधीक्षक अभियंता, कुकडी सिंचन मंडळ, पुणे सदस्य ७. अधीक्षक अभियंता, लाभक्षेत्र विकास प्राधिकरण, सोलापूर सदस्य ८. अधीक्षक अभियंता, स्थानिक स्तर, पुणे सदस्य सचिव
# Page 2
शासन निर्णय क्रमांक: संकीर्ण-२०१८/(६००/१८)/लपा
तसेच कार्यकक्षाच्या दृष्टीकोनातून आवश्यकता भासल्यास समितीचे अध्यक्ष इतर निमंत्रित सदस्यांची निवड करु शकतील.
समितीची कार्यकक्षा : १. बुडीत बंधारे/बंधाऱ्यांची शृंखला बांधणे याकरीता पाणी उपलब्धता व पाण्याच्या नियोजनाबाबत मानक ठरविणे व प्रकीयांची शिफारस करणे.
२. प्रत्येक प्रकारच्या बंधाऱ्यांच्या पाण्याचे संकल्पन, नियंत्रण पातळी, महत्तम साठ्याबाबत मूळ धरणाच्या पाणी वापराला बाधा येणार नाही अशा तऱ्हेने निकष ठरविणे.
३. सदर बंधारे Permanant सिमेंट प्रकारचे किंवा नवीन तंत्रज्ञानानुसार बलून प्रकारचे किंवा इतर काही नवीन तंत्रज्ञानाचा वापर करुन करता येऊ शकेल का याबाबत अभ्यास करणे.
४. बंधाऱ्यांच्या विविध घटकांची जलशास्त्रीय व अभियांत्रिकी संकल्पना करण्याकरीता मार्गदर्शक सूचना देणे तसेच यांच्या बांधकामास्तव वापरावयाचे तांत्रिक विनिर्दिष्ट ठरविणे.
५. बंधाऱ्यासाठी Site Selection चे निकष व आर्थिक निकषांची शिफारस करणे.
६. या पूर्वी बांधलेल्या बुडीत बंधाऱ्यांची सद्यस्थिती, प्रत्यक्ष झालेला उपयोग/वापर, गाळामुळे उद्भवणाऱ्या अडचणी इ. बाबींचा अभ्यास करुन या प्रस्तावित बंधाऱ्यांची संकल्पना, बांधकाम व देखभाल दुरुस्ती याबाबत उपाययोजना सुचविणे.
७. बुडीत बंधाऱ्यांच्या कामांच्या तांत्रिक व इतर मानकांसंदर्भात तांत्रिक उपसमिती वा अन्य बाबतीत उपसमिती नेमावयाची असल्यास अशा उप समितीची नेमणूक करणे.
कार्यकाळ : वरील सर्व मुद्यांच्या बाबतीतील अंतिम अहवाल १ महिन्यात शासनास सादर करणे अनिवार्य राहील.
# Page 3