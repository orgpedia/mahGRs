# Page 1
गुंजवणी प्रकल्प, ता. वेल्हे, जि. पुणे या प्रकल्पास द्वितीय सुधारित प्रशासकीय मान्यता प्रदान करणेबाबत..
महाराष्ट्र शासन
जलसंपदा विभाग
शासन निर्णय शुध्दीपत्रक क्रमांक:गुंजव-१२१७/प्र.क्र.५९६/१७/मोप्र-१
मादाम कामा मार्ग, हुतात्मा राजगुरु चौक,
मंत्रालय, मुंबई-४०००३२.
दिनांक :- २० नोव्हेंबर, २०१८.
संदर्भ:-१. शासन निर्णय क्र. गुंजव-१२१७/प्र.क्र.५९६/१७/मोप्र-१, दि.०३/०८/२०१८.
२. मा. राज्यमंत्री, जलसंपदा, जलसंधारण व संसदीय कार्यमंत्री यांचे मा. मुख्यमंत्री यांना दि.४/१०/२०१८ रोजीचे पत्र.
प्रस्तावनाः गुंजवणी प्रकल्प, ता. वेल्हे, जि. पुणे या प्रकल्पास संदर्भ क्र. १ अन्वये काही अटींच्या अधीन राहून व्दितीय सुधारित प्रशासकीय मान्यता प्रदान केली आहे. प्रस्तुत शासन निर्णयातील अट क्र. १
“बांधा, वापरा व हस्तांतरित करा, या तत्वावर हाती घेतलेल्या गुंजवणी धरण पायथा जलविद्युत
प्रकल्पाची आवश्यकतेनुसार फेररचनेसह पुनर्स्थापना करण्यात यावी”, अशी आहे.
दरम्यान "गुंजवणी प्रकल्पाच्या व्दितीय सुधारित प्रशासकीय मान्यता संदर्भातील दि. ३/८/२०१८ रोजीच्या शासन निर्णयातील अट क्र.१ वगळण्याबाबत आवश्यक निर्देश संबंधितांना द्यावेत”, अशी विनंती मा. राज्यमंत्री, जलसंपदा, जलसंधारण व संसदीय कार्यमंत्री यांनी मा.
मुख्यमंत्री महोदयांना संदर्भ क्र. २ अन्वये केली आहे. सदर पत्रावर मा. मुख्यमंत्री महोदयांनी दिलेल्या निर्देशाच्या अनुषंगाने तसेच प्रस्तुत शासन निर्णय मा. मंत्रिमंडळाच्या मान्यतेने निर्गमित करण्यात आला असल्याने सदर प्रस्ताव मा. मंत्रिमंडळापुढे विचारार्थ ठेवण्यात आला होता.
सदर धरण पायथा जलविद्युत प्रकल्प रद्द केल्यास गुंजवणी प्रकल्पाच्या लाभक्षेत्रातील शेवटच्या शेतक-याच्या शेतापर्यंत सुक्ष्म सिंचनासाठी आवश्यक असलेला पाण्याचा अपेक्षित नैसर्गिक दाब उपलब्ध होईल. तसेच याकरिता धरणातील पाण्याच्या स्तंभाच्या दाबाचा उपयोग केल्यामुळे लोखंडी नलिकेचा व्यास कमी लागणार असून याव्दारे प्रकल्प खर्चात सुमारे रु.१७७ कोटी इतकी बचत होणार आहे. या बाबीचा परामर्श घेऊन मा. मंत्रिमंडळाने दि. १३/११/२०१८ रोजीच्या बैठकीत विस्तृत चर्चेअंती दिलेल्या निर्णयानुसार संदर्भ क्र. १ बाबत खालीलप्रमाणे शुध्दीपत्रक निर्गमित करण्यात येत आहे.
# Page 2
शासन शुध्दीपत्रक क्रमांकः गुंजव-१२१७/प्र.क्र.५९६/१७/मोप्र-१
शासन निर्णय शुध्दीपत्रक संदर्भ क्र.१ च्या शासन निर्णयातील अट क्र.१ “बांधा, वापरा व हस्तांतरित करा, या तत्वावर हाती घेतलेल्या गुंजवणी धरण पायथा जलविद्युत प्रकल्पाची आवश्यकतेनुसार फेररचनेसह पुनर्स्थापना करण्यात यावी” ही अट वगळण्यास तत्वतः मान्यता देण्यात येत आहे. तथापि, सदर जलविद्युत प्रकल्पाला यापूर्वीच मान्यता दिली असल्याने निर्माण होणा-या संभाव्य परिस्थितीबाबतचा अंतिम निर्णय मा.मंत्री, जलसंपदा यांच्या अध्यक्षतेखाली मंत्रिमंडळ उपसमिती स्थापन करून घेण्यात यावा.
सदर शासन शुध्दीपत्रक मा. मंत्रिमंडळाने दि. १३/११/२०१८ रोजीच्या बैठकीत दिलेल्या मान्यतेनुसार निर्गमित करण्यात येत आहे.