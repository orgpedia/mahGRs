# Page 1
सिंचन प्रकल्पांवरील कालवे सल्लागार समित्यांची पुनर्रचना.
महाराष्ट्र शासन
जलसंपदा विभाग
शासन निर्णय क्रमांक. कासस-२०२२/(प्र.क्र.३५०/२०२२)/सिं.व्य.(महसूल) मादाम कामा मार्ग, हुतात्मा राजगुरू चौक,
मंत्रालय, मुंबई ४०० ०३२,
दिनांक - ०४ नोव्हेंबर, २०२२
संदर्भ: शासन निर्णय, जलसंपदा विभाग क्र.कासस २०१५/ (प्र.क्र.१६२/२०१५)/ सिं.व्य.(म.) दिनांक १८ मार्च, २०१६
प्रस्तावना :
सिंचन प्रकल्पाच्या व्यवस्थापनात लाभधारकांचा सहभाग वाढविण्यासाठी कालवे सल्लागार समित्यांची पुनर्रचना संदर्भाधीन शासन निर्णयान्वये करण्यात आली आहे. पाण्याचा वापर काटकसरीने व इष्टतम करण्यासाठी सिंचन व्यवस्थापनामध्ये पाणी वापर संस्थांचा सहभाग अनिवार्य आहे. त्यादृष्टीने कालवा सल्लागार समित्या स्थापन करुन त्यांच्या नियमित बैठका घेणे गरजेचे आहे.
सदर शासन निर्णयानुसार मोठ्या प्रकल्पांच्या प्रकार - अ ( प्रकल्पाचे लाभक्षेत्र १ लक्ष हेक्टरपेक्षा जास्त असल्यास) करीता मा. मंत्री (जलसंपदा ) /मा. राज्यमंत्री (जलसंपदा) हे कालवा सल्लागार समितीचे पदसिध्द अध्यक्ष आहेत, तर प्रकार-ब (प्रकल्पाचे लाभक्षेत्र १ लक्ष हेक्टरपेक्षा कमी असल्यास) करीता मा. मंत्री (जलसंपदा)/मा. राज्यमंत्री (जलसंपदा) / मा. पालकमंत्री हे कालवा सल्लागार समितीचे पदसिध्द अध्यक्ष आहेत. मा. उपमुख्यमंत्री महोदयांच्या कार्यबाहुल्यामुळे राज्यातील सर्व कालवा सल्लागार समितीच्या बैठका त्यांच्या अध्यक्षतेखाली घेणे प्रशासकीयदृष्टया अडचणीचे होत आहे. राज्यात मोठ्या प्रकल्पांची संख्या मोठ्या प्रमाणात असल्याने त्यावर कालवा सल्लागार समित्याची बैठक घेऊन विहीत वेळेत मंजूरी देणे शक्य होत नसल्याने प्रकल्पाचे वार्षिक पाणी नियोजन करणे, मागील हंगामाच्या PIP अनुपालनांचा आढावा घेणे व चालू हंगामातील पाण्याच्या नियोजनाबद्दल चर्चा करुन शिफारशी करण्यासाठी सदर कालवा सल्लागार समितीचे अध्यक्षपद त्या-त्या जिल्हयाच्या पालकमंत्र्यांना देण्याबाबत शासनाच्या विचाराधीन होते.
शासन निर्णय :
वरील प्रस्तावनेमध्ये नमूद बाबी विचारात घेवून संदर्भाधीन शासन निर्णयासोबतच्या परिशिष्टातील मोठ्या प्रकल्पांच्या प्रकार-अ (प्रकल्पाचे लाभक्षेत्र १ लक्ष हेक्टरपेक्षा जास्त असल्यास) करीता व प्रकार-ब (प्रकल्पाचे लाभक्षेत्र १ लक्ष हेक्टरपेक्षा कमी असल्यास) करीता कालवा सल्लागार समितीचे अध्यक्षपद प्रकल्पाचे धरण ज्या जिल्हयामध्ये आहे त्या जिल्हयाच्या पालकमंत्र्यांनी व प्रकल्प एक पेक्षा जास्त जिल्हयांमध्ये असल्यास इतर जिल्ह्यांच्या पालकमंत्र्यांनी समितीचे सह अध्यक्षपद भूषवावे व त्यांच्या अध्यक्षतेखाली कालवा सल्लागार समितीची बैठक आयोजित करण्यात यावी, असा निर्णय शासनाने घेतला आहे.
याव्यतिरिक्त संदर्भाधीन शासन निर्णयातील इतर तरतुदी कायम ठेवण्यात येत आहे. तरी या तरतुदीनुसार कालवा सल्लागार समितीच्या बैठका आयोजित करण्याची कार्यवाही सर्व पदसिध्द सदस्य सचिव, कालवा सल्लागार समिती यांनी करावी.
# Page 2
शासन निर्णय क्रमांकः कासस-२०२२/(प्र.क्र.३५०/२०२२)/सिं.व्य.(महसूल)