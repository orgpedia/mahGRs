# Page 1
महाराष्ट्र राज्यातील रहिवासी असणारे व परराज्यात शिकणाऱ्या विजाभज, विमाप्र व इमाव प्रवर्गातील विद्यार्थ्यांना भारत सरकार मॅट्रीकोत्तर शिष्यवृत्ती योजना ऑफलाईन पध्दतीने राबविण्याबाबत.
महाराष्ट्र शासन
इतर मागास बहुजन कल्याण विभाग
शासन परिपत्रक क्रमांक : शिवृत्ती-२०२२/प्र.क्र.०४/शिक्षण-१
मादाम कामा मार्ग, हुतात्मा राजगुरु चौक,
मंत्रालय विस्तार, मुंबई - ४०० ०३२
दिनांक : १२ सप्टेंबर, २०२२
वाचा :
१) केंद्र शासनाच्या सन १९९८-९९, सन २०१४-१५ व सन २०२१-२२ च्या मार्गदर्शक सूचना २) सामाजिक न्याय, सांस्कृतिक कार्य, क्रीडा व विशेष सहाय्य विभाग, शासन निर्णय क्र.इबीसी-२००३/प्र.क्र.३०१/मावक-२, दिनांक : ०१ नोव्हेंबर, २००३
३) सामाजिक न्याय, सांस्कृतिक कार्य, क्रीडा व विशेष सहाय्य विभाग, शासन निर्णय क्र. इमाव-२००४/प्र.क्र.१३८/मावक-३, दिनांक : ०१ जुलै, २००५
४) सामाजिक न्याय व विशेष सहाय्य विभाग, शासन शुध्दीपत्रक क्र. इबीसी-२०१८ / प्र.क्र.४५१/शिक्षण-१, दिनांक : ०६ फेब्रुवारी, २०१९
५) शासन समक्रमांक परिपत्रक दिनांक २५.०३.२०२२ ६) शासन समक्रमांक परिपत्रक दि.०२.०८.२०२२
प्रस्तावना : संदर्भाधीन क्र. २ येथे नमूद शासन निर्णयान्वये महाराष्ट्राचे रहिवासी असणारे व परराज्यात व्यवसायिक अभ्यासक्रमासाठी प्रवेश घेतलेल्या अनुसूचित जाती प्रवर्गातील विद्यार्थ्यांना भारत सरकार मॅट्रीकोत्तर शिष्यवृत्ती योजना लागू करण्यात आली आहे. तसेच संदर्भाधीन क्र.३ येथे नमूद शासन निर्णयान्वये तीच योजना विमुक्त जाती, भटक्या जमाती, इतर मागास वर्ग व विशेष मागासवर्ग प्रवर्गातील विद्यार्थ्यांना लागू करण्यात आली आहे. संदर्भाधीन क्र.४ येथे नमूद शासन शुध्दीपत्रक दिनांक ६.२.२०१९ अन्वये परराज्यात शिकणाऱ्या अनुसूचित जाती प्रवर्गातील विद्यार्थ्यांकरीता भारत सरकार मॅट्रिकोत्तर शिष्यवृत्ती योजना ऑफलाईन पध्दतीने शिष्यवृत्ती अदा करण्यास मान्यता दिली आहे. याच धर्तीवर महाराष्ट्र राज्यातील रहिवासी असणारे व राज्याबाहेर परराज्यात प्रवेश घेतलेल्या विमुक्त जाती, भटक्या जमाती, इतर मागास वर्ग व विशेष मागास प्रवर्ग या प्रवर्गातील विद्यार्थ्यांना भारत सरकार मॅट्रीकोत्तर शिष्यवृत्ती अदा करण्याची बाब विचाराधीन होती.
महाराष्ट्र राज्यात सर्व मॅट्रिकोत्तर शिष्यवृत्ती व फ्रिशीप ऑनलाईन पध्दतीने प्रदान केली जाते. महाराष्ट्र राज्यातील परराज्यात शिक्षण घेणाऱ्या विद्यार्थ्यांना भारत सरकार प्रदत्त मॅट्रिकोत्तर शिष्यवृत्ती ऑफलाईन पध्दतीने देणेबाबत खुलासा करणे हा या परिपत्रकाचा मुख्य हेतू आहे. या पूर्वी निर्गमित केलेल्या संदर्भ क्रमांक ५ व ६ मधील परिपत्रकात याबाबत स्पष्टता नव्हती. सबब, सदरची दोन्ही परिपत्रके रद्द करुन शासन हे परिपत्रक निर्गमित करीत आहे.
# Page 2
शासन परिपत्रक क्रमांकः शिवृत्ती-२०२२/प्र.क्र.०४/शिक्षण-१
शासन परिपत्रक :
महाराष्ट्र राज्यातील रहिवासी असलेल्या इतर मागास वर्ग, विमुक्त जाती, भटक्या जमाती व विशेष मागास प्रवर्ग या प्रवर्गातील परराज्यात शासन मान्य व्यावसायिक अभ्यासक्रमासाठी प्रवेश घेतलेल्या विदयार्थ्यांना केंद्र शासनाने वेळोवेळी निर्गमित केलेल्या मार्गदर्शक सूचनांनुसार सन २०१७-१८ पासून भारत सरकार मॅट्रिकोत्तर शिष्यवृत्ती विद्यार्थ्यांच्या आधारसंलग्न बँक खात्यावर ऑफलाईन पध्दतीने अदा करण्यास सदर परिपत्रकान्वये मान्यता देण्यात येत आहे.
२. महाराष्ट्र राज्यातील रहिवासी असणारे व परराज्यात शिकणाऱ्या विजाभज, विमाप्र व इमाव प्रवर्गातील विद्यार्थ्यांचे प्रस्ताव प्रचलित शासन तरतूदीनुसार तपासून लेखाशीर्षनिहाय निधीचे प्रस्ताव तातडीने शासनास सादर करावेत.