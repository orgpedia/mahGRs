# Page 1
खुल्या प्रवर्गातील आर्थिकदृष्टया दुर्बल घटकांतील युवक- युवती व इतर उमेदवारांसाठी विविध उपक्रम राबविण्यासाठी अमृत ही नवीन स्वायत्त संस्था स्थापन करणेबाबत.
महाराष्ट्र शासन
इतर मागास बहुजन कल्याण विभाग
शासन शुध्दीपत्रक क्र. अमृत-२०२३/प्र.क्र.८२ / संस्था
मंत्रालय, विस्तार भवन, मुंबई-४०० ०३२
दिनांक :- १३ सप्टेंबर, २०२३
संदर्भ:- १. इतर मागास बहुजन कल्याण विभाग, शासन निर्णय क्र. प्रसंस्था २०१९/प्र.क्र.१००/महामंडळे, दि. २२/०८/२०१९.
२. मा. उपमुख्यमंत्री महोदयांच्या अध्यक्षतेखाली दि. १०.०८.२०२३ रोजी अमृत संस्थेचा आढावा व सादरीकरणाबाबत आयोजित करण्यात आलेली बैठक.
३. व्यवस्थापकीय संचालक, अमृत यांचा दि. १७.०८.२०२३ रोजीचा प्रस्ताव.
प्रस्तावना:- बार्टी, सारथी आणि महाज्योती या संस्थांच्या धर्तीवर खुल्या प्रवर्गातील आर्थिकदृष्टया दुर्बल घटकातील युवक-युवती व इतर उमेदवारांसाठी विविध उपक्रम, कार्यक्रम, इत्यादी राबविण्यात येऊन व इतर माध्यमातूनही विद्यार्थी, युवक-युवती, इत्यादींचा विकास घडविण्यासाठी, “अमृत” Academy of Maharashtra Research, Upliftment and Training (AMRUT) या नावाने नवीन स्वायत्त संस्था स्थापन करण्यास मान्यता देण्याचा प्रस्ताव दि. २०.०८.२०१९ रोजी झालेल्या मा.
मंत्रीमंडळाच्या बैठकीत सादर करण्यात आला होता. मा. मंत्रीमंडळाने घेतलेल्या निर्णयानुसार, सदर संस्था स्थापन करण्याबाबत संदर्भ क्र. १ च्या शासन निर्णयान्वये मान्यता देण्यात आली होती. तथापि, राज्यातील खुल्या प्रवर्गातील कोणत्या प्रवर्गासाठी/ गटांसाठी योजना राबविण्यात याव्यात याबाबत अमृत संस्थेस संभ्रम निर्माण झाला आहे. त्यास अनुसरुन मा. उपमुख्यमंत्री महोदयांच्या अध्यक्षतेखाली दि. १०.०८.२०२३ रोजी अमृत संस्थेचा आढावा व सादरीकरणाबाबत बैठक आयोजित करण्यात आली. सदर बैठकीमध्ये दिलेल्या निर्देशानुसार, संदर्भाधीन दि. २२.०८.२०१९ रोजीच्या शासन निर्णयामध्ये बदल करण्याचे शासनाच्या विचाराधीन होते.
शासन शुध्दीपत्रक :- संदर्भाधीन शासन निर्णय दि. २२.०८.२०१९ मधील परि. १ मध्ये सुधारणा करण्याबाबत खालील प्रमाणे प्रस्तावित करण्यात येत आहे. :
“बार्टी, सारथी आणि महाज्योती या संस्थांच्या धर्तीवर खुल्या प्रवर्गातील आर्थिकदृष्टया दुर्बल घटकातील युवक-युवती व इतर उमेदवारांसाठी विविध उपक्रम, कार्यक्रम, इत्यादी राबविण्यात येऊन व इतर माध्यमातूनही विद्यार्थी, युवक-युवती, इत्यादींचा विकास घडविण्यासाठी, “अमृत” Academy of Maharashtra Research, Upliftment and Training (AMRUT) या नावाने नवीन स्वायत्त संस्था स्थापन करण्यास मान्यता देण्यात येत आहे.”
# Page 2
शासन शुध्दीपत्रक क्रमांकः अमृत-२०२३/प्र.क्र.८२/संस्था
याऐवजी पुढील प्रमाणे वाचावे,
“ बार्टी, सारथी आणि महाज्योती या संस्थांच्या धर्तीवर, ज्या खुल्या प्रवर्गातील जातींना कुठल्याही स्वतंत्र शासकीय विभाग / संस्था/ महामंडळांमार्फत योजनांचा लाभ मिळत नाही, अशा खुल्या प्रवर्गातील आर्थिकदृष्ट्या दुर्बल घटकांतील युवक- युवती व इतर उमेदवारांसाठी विविध उपक्रम, कार्यक्रम इत्यादी राबविण्यात येऊन व इतर माध्यमातूनही विद्यार्थी, युवक-युवती, इत्यादींचा विकास घडविण्यासाठी महाराष्ट्र संशोधन, उन्नती व प्रशिक्षण प्रबोधिनी (अमृत) Academy of Maharashtra Research, Upliftment and Training (AMRUT) या नावाने नवीन स्वायत्त संस्था स्थापन करण्यास मान्यता देण्यात येत आहे.” असे वाचावे.
# Page 3