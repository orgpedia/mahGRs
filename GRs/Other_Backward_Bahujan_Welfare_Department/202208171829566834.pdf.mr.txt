# Page 1
इतर मागास बहुजन कल्याण विभागाकडून वितरीत केल्या जाणाऱ्या अनुदानाचे योजनानिहाय आहरण व संवितरण अधिकारी आणि नियंत्रक अधिकारी घोषित करणेबाबत.
महाराष्ट्र शासन
इतर मागास बहुजन कल्याण विभाग
शासन परिपत्रक क्र. अर्थसं-२०२२/प्र.क्र.१०/अर्थसंकल्प
मंत्रालय, विस्तार भवन, मुंबई-३२
दिनांक : १७ ऑगस्ट, २०२२
संदर्भ : १ शासन परिपत्रक, इतर मागास बहुजन कल्याण विभाग क्रमांक अर्थसं - २०२२/ प्र.क्र.१०/अर्थसंकल्प, दिनांक १०.०२.२०२२
२ शासन निर्णय, इतर मागास बहुजन कल्याण विभाग क्रमांक आस्थाप्र-२०१७/ प्र.क्र.०८/ आस्थापना-२, दिनांक १४.०१.२०२१
३ शासन कार्यालयीन आदेश, इतर मागास बहुजन कल्याण विभाग क्रमांक अतिका २०२२/प्र.क्र.२८/ आस्थापना-२, दिनांक २४.०७.२०२२
४ सहाय्यक संचालक, इतर मागास बहुजन कल्याण संचालनालय, नंदूरबार यांचे पत्र क्रमांक सहासकनं/इमाबक विभाग/डीडीओ क्रमांक १३१२/२०२२, नंदूरबार, दिनांक ४.०८.२०२२
प्रस्तावना : संदर्भ क्रमांक १ येथील दिनांक १०.०२.२०२२ रोजीच्या शासन परिपत्रकान्वये, इतर मागास बहुजन कल्याण विभागाकडून वितरीत केल्या जाणाऱ्या अनुदानाचे सन २०२२-२३ वर्षाकरिता योजनानिहाय आहरण व संवितरण अधिकारी तसेच नियंत्रक अधिकारी घोषित करण्यात आले आहेत. त्यानुसार क्षेत्रीय स्तरावर राबविण्यात येणाऱ्या योजनांकरिता संचालक, इतर मागास बहुजन कल्याण संचालनालय यांना "नियंत्रक अधिकारी" म्हणून आणि संबंधित प्रादेशिक आयुक्त, समाज कल्याण/सहाय्यक आयुक्त, समाज कल्याण यांना "आहरण व संवितरण अधिकारी" म्हणून घोषित करण्यात आले आहे. संदर्भ क्रमांक २ येथील दिनांक १४.०१.२०२१ च्या शासन निर्णयामधील परिशिष्ट-२ अन्वये प्रादेशिक स्तरावरील मान्यताप्राप्त पदांच्या सुधारित आकृतीबंधानुसार प्रादेशिक उपसंचालकांच्या ७ पदांना आणि परिशिष्ट-३ अन्वये जिल्हा स्तरावरील सहाय्यक संचालकांच्या ३६ पदांना मंजूरी देण्यात आली आहे. त्यास अनुसरुन प्रादेशिक उपायुक्त / सहायक आयुक्त समाजकल्याण यांच्याऐवजी प्रादेशिक उपसंचालक / सहायक संचालक हे आहरण व संवितरण अधिकारी म्हणून घोषित करण्याची बाब विचाराधीन होती.
परिपत्रक : दिनांक १०.०२.२०२२ रोजीच्या शासन परिपत्रकान्वये नमूद केल्यानुसार, या विभागामार्फत राबविल्या जाणाऱ्या योजनांच्या अनुदानाच्या वितरणाकरिता संचालक, इतर मागास बहुजन कल्याण संचालनालय, हे यापुढेही नियंत्रक अधिकारी असतील. तथापि, सदर शासन परिपत्रकासोबतच्या स्तंभ क्रमांक ४ म्हणजेच "आहरण व संवितरण अधिकारी" यांचेबाबत या परिपत्रकान्वये असे घोषित करण्यात
# Page 2
शासन परिपत्रक क्रमांकः अर्थसं-२०२२/प्र.क्र.१०/अर्थसंकल्प
येते की, विभागाच्या संदर्भ क्रंमाक २ येथील दिनांक १४.०१.२०२१ रोजीच्या सुधारित आकृतीबंधानुसार प्रादेशिक उपसंचालक व सहाय्यक संचालक यांची पदे ज्या-ज्या वेळी भरली जातील, त्या-त्या वेळी प्रादेशिक उपायुक्त/सहायक आयुक्त, समाजकल्याण यांच्याऐवजी प्रादेशिक उपसंचालक / सहायक संचालक, इतर मागास बहुजन कल्याण हे आहरण व संवितरण अधिकारी म्हणून काम पाहतील.