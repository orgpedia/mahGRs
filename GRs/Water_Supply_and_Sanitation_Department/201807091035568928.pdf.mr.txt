# Page 1
ग्रामीण नळ पाणीपुरवठा योजनांच्या अंमलबजावणी पुर्वी संबंधित नळजोडणी धारकाकडून हमीपत्र घेणेबाबबत.
महाराष्ट्र शासन
पाणी पुरवठा व स्वच्छता विभाग
शासन परिपत्रक क्रमांकः मुपेयो-२०१७/प्र.क्र.१८६/पापु-१९
७ वा माळा, गोकुळदास तेजपाल रुग्णालय संकुल, नवीन इमारत,
मंत्रालय, मुंबई-४०० ००१.
दिनांक : ०६ ऑगस्ट, २०१८
वाचा १) शासन पत्र क्रमांक: मुपेयो-२०१७/प्र.क्र.१८६/पापु-१९, दिनांक २७ ऑक्टोबर, २०१७ २) शासन पत्र क्रमांक:मुपेयो-२०१७/प्र.क्र.१८६/पापु-१९, दिनांक ०९ मार्च, २०१८ ३) शासन पत्र क्रमांक: मुपेयो-२०१७/प्र.क्र.१८६/पापु-१९, दिनांक १८ एप्रिल, २०१८
प्रस्तावना:
राज्याच्या ग्रामीण भागातील पिण्याच्या पाण्याचा प्रश्न सोडविण्यासाठी विविध कार्यक्रमांतर्गत (राष्ट्रीय ग्रामीण पेयजल कार्यक्रम, मुख्यमंत्री ग्रामीण पेयजल कार्यक्रम, जलस्वराज्य टप्पा-२ इ.) पाणीपुरवठा योजना राबविण्यात येत आहेत. पाणीपुरवठा योजनेचा सविस्तर प्रकल्प अहवाल तयार करणेपुर्वी योजनेच्या मागणीबाबत व पाणीपट्टी भरण्यास तयार असल्याबाबत संबधित ग्रामपंचायतीचा/ ग्रामसभेचा ठराव घेण्यात येतो. तथापि, बहुतांश वेळा ग्रामस्थांना योजनेची पुरेशी माहिती नसते व पाणीपुरवठा योजनेच्या अंमलबजावणीनंतर गावातील लाभार्थ्याकडून नळ जोडणी व मीटर जोडणी घेण्यास नकार दर्शविला जातो. तसेच ज्यांनी नळ जोडणी घेतली आहे त्यांचेकडून पाणीपट्टी भरण्यास टाळाटाळ केली जाते. त्यामुळे योजनांच्या देखभाल दुरुस्तीचा खर्च भागविणे शक्य होत नाही, पर्यायाने योजना देखभाल दुरुस्ती अभावी बंद पडतात व पिण्याच्या पाण्याचा पुरवठा करण्या मूळ उद्देश असफ़ल ठरुन योजनेवर करण्यात आलेला भांडवली खर्च वाया जातो. ह्यासाठी सर्व ग्रामस्थांचा पाणीपुरवठा योजनेच्या अंमलबजावणीत पुरेसा सहभाग असावा म्हणून पाणीपुरवठा योजनांच्या अंमलबजावणीपुर्वी गावातील घरमालकांकडून पाणीपट्टी व मीटरजोडणीबाबत वैयक्तिक हमीपत्र घेऊन एक लॅमिनेटेड प्रत प्रत्येक कुटूंबाकडे देण्याबाबत मार्गदर्शक सूचना निर्गमित करण्याची बाब शासनाच्या विचाराधीन होती.
# Page 2
शासन निर्णय क्रमांकःमुपेयो-२०१७/प्र.क्र.१८६/पापु-१९
शासन परिपत्रक: प्रस्तावनेत नमूद केलेली वस्तुस्थिती विचारात घेता, सर्व अंमलबजावणी यंत्रणांनी नळ पाणीपुरवठा योजनांच्या अंमलबजावणीपुर्वी अथवा योजनांच्या प्रारंभापुर्वी गावातील सर्व घरमालकांकडून योजनेच्या दैनंदिन देखभाल दुरुस्तीकरिता आवश्यक पाणीपट्टी भरणेबाबत व स्वखर्चाने मीटरजोडणी घेणेबाबत सोबतच्या परिशिष्ट-अ मधील विहित नमुन्यात वैयक्तिक हमीपत्र घ्यावे. तसेच किमान ८० टक्के घरमालकांकडून हमीपत्र प्राप्त झाल्याशिवाय योजनेच्या कामाचे कार्यारंभ आदेश देण्यात येऊ नयेत. ८० टक्के हमीपत्र प्राप्त होऊन कार्यारंभ आदेश दिल्यानंतर
उर्वरित २० टक्के घरमालकांकडून सुध्दा हमीपत्र घेण्यात यावे.
२. तसेच सद्य:स्थितीत ज्या योजनेचे बांधकाम सुरु आहे त्या योजनेपासून ज्या घरमालकांना पाणी दिले जाणार आहे त्या सर्व घरमालकांकडून सुध्दा हमीपत्र घेण्यात यावे.
३. संबंधित ग्रामपंचायतीने हमीपत्र प्राप्त झाल्याचे संबंधित अंमलबजावणी यंत्रणेस कळविणे आवश्यक आहे.
४. घरमालकांकडून घेण्यात आलेल्या हमीपत्राची एक प्रत संबंधित घरमालकास लॅमिनेट करुन देण्यात यावी व एक प्रत ग्रामपंचायतीकडे ठेवण्यात यावी. घरमालकांनी ही लॅमिनेटेड प्रत सांभाळून ठेवावी.
# Page 3
# Page 4