# Page 1
महाराष्ट्र जीवन प्राधिकरणातील सहायक अभियंता (श्रेणी-१) (स्थापत्य) संवर्गातील अभियंत्यांना कार्यकारी अभियंता (स्थापत्य) पदावर पदोन्नती देण्यासाठी निम्नसंवर्गात विहित केलेला सेवाकालावधी शिथिल करण्याबाबत.
महाराष्ट्र शासन
पाणी पुरवठा व स्वच्छता विभाग
शासन निर्णय क्रमांकः मजीप्रा-११२१/प्र.क्र.१३१/पापु-२३
७ वा मजला, गोकुळदास तेजपाल रुग्णालय इमारत संकुल
क्रॉफर्ड मार्केटजवळ, लोकमान्य टिळक मार्ग, मुंबई - ४००००१
तारीख: १ नोव्हेंबर, २०२१
वाचा :
१) शासन निर्णय, पाटबंधारे व वीज विभाग क्रमांक: बीएजी-१०७०-ई(एक), दिनांक १७.१२.१९७० २) शासन निर्णय, पाणी पुरवठा व स्वच्छता विभाग क्रमांकः इएसटी-१०९७/प्र.क्र.३७०/पापु-२३, दिनांक ८.०२.१९९९.
प्रस्तावना :
महाराष्ट्र जीवन प्राधिकरण अधिनियम, १९७६ अन्वये महाराष्ट्र जीवन प्राधिकरण ही स्वायत्त संस्था स्थापन करण्यात आली आहे. या अधिनियमाच्या कलम ६६ मधील तरतूदीनुसार प्राधिकरणातील कर्मचाऱ्यांच्या सेवाशर्तीसाठी शासन मान्यतेने विनियम करण्याचा अधिकार प्राधिकरणाला आहे. तथापि प्राधिकरणाने काही अपवाद वगळता यासंदर्भात स्वत:चे स्वतंत्र विनियम केलेले नसून शासकीय कर्मचाऱ्यांना लागू असलेले सर्व सेवा शर्ती / भरती नियम प्राधिकरणाच्या कर्मचाऱ्यांना शासन मान्यतेने लागू केले आहेत. संदर्भाधीन दिनांक ८.०२.१९९९ च्या शासन निर्णयान्वये महाराष्ट्र जीवन प्राधिकरणातील अभियांत्रिकी (स्थापत्य) संवर्गातील विविध पदांना पाटबंधारे (जलसंपदा) विभागाने वेळोवेळी निर्गमित केलेले सेवाभरतीचे नियम जसेच्या तसे लागू करण्यात आले आहेत. त्यानुषंगाने कार्यकारी अभियंता (स्थापत्य) या पदासाठी जलसंपदा (पाटबंधारे) विभागाचे संदर्भाधीन दिनांक १७.१२.१९७० चे सेवाप्रवेश नियम प्राधिकरणामार्फत वापरले जातात.
# Page 2
शासन निर्णय क्रमांकः मजीप्रा-११२१/प्र.क्र.१३१/पापु-२३
२. महाराष्ट्र जीवन प्राधिकरणाच्या आस्थापनेवर कार्यकारी अभियंता (स्थापत्य) संवर्गाची एकूण ९१ पदे मंजूर असून त्यापैकी ३४ पदे जिल्हा परिषदांकरीता आहेत. महाराष्ट्र जीवन प्राधिकरण अधिनियम, १९७६ च्या कलम २२अ मधील तरतूदीनुसार जिल्हा परिषदांमधील कार्यकारी अभियंता (स्थापत्य) ही पदे महाराष्ट्र जीवन प्राधिकरणामार्फत भरणे आवश्यक आहे. तथापि कार्यकारी अभियंता (स्थापत्य) संवर्गात पदोन्नतीसाठी पात्र अधिकारी उपलब्ध नसल्यामुळे या संवर्गातील बहुतांश पदे रिक्त आहेत. त्यामुळे जिल्हा परिषदांच्या ग्रामीण पाणी पुरवठा विभागामध्ये कार्यकारी अभियंता उपलब्ध करुन देण्यास प्राधिकरणाला अडचणी जाणवतात. परिणामी जिल्हा परिषदांमधील बहुतांश कार्यकारी अभियंत्याची पदे रिक्त आहेत. ही पदे भरण्याची मागणी संबधित जिल्हा परिषदांकडून तसेच लोकप्रतिनिधींकडून सातत्याने शासनाकडे केली जाते. राज्यामध्ये सुरु असलेल्या जल जीवन मिशन या केंद्र पुरस्कृत योजनेचा बहुतांश भार जिल्हा परिषदांकडे सोपविलेला आहे. मात्र नियमित कार्यकारी अभियंता नसल्यामुळे या कार्यक्रमाच्या अंमलबजावणीवर परिणाम होत आहे. त्यामुळे हा कार्यक्रम विहित कालमर्यादेत यशस्वीरित्या पूर्ण करण्यासाठी जिल्हा परिषदांमध्ये नियमित स्वरुपात कार्यकारी अभियंता हे पद भरणे आवश्यक आहे.
३. संदर्भाधीन दिनांक १७.१२.१९७० च्या सेवाप्रवेश नियमातील तरतूदीनुसार महाराष्ट्र लोकसेवा आयोगामार्फत नियुक्त होणाऱ्या सहायक अभियंता श्रेणी - १ (स्थापत्य) संवर्गातील अभियंत्यांना कार्यकारी अभियंता (स्थापत्य) या पदावर पदोन्नतीसाठी त्यांनी निम्न पदावर ७ वर्षांचा सेवाकालावधी पूर्ण करणे आवश्यक आहे. मात्र ७ वर्षांचा सेवाकालावधी पूर्ण केलेले सहायक अभियंता श्रेणी-१ (स्था.) संवर्गातील अभियंते सध्या प्राधिकरणामध्ये कार्यरत नाहीत. त्यामुळे महाराष्ट्र लोकसेवा आयोगामार्फत प्राधिकरणामध्ये नियुक्त झालेल्या सहायक अभियंता श्रेणी - १ (स्थापत्य) संवर्गातील अभियंत्यांना कार्यकारी अभियंता (स्थापत्य) या पदावर पदोन्नती देण्यासाठी निम्न पदावर विहित केलेला ७ वर्षांचा सेवाकालावधी शिथिल करण्याची बाब शासनाच्या विचाराधीन होती. त्यानुषंगाने पुढीलप्रमाणे निर्णय घेण्यात आला आहे.
शासन निर्णय:
महाराष्ट्र लोकसेवा आयोगामार्फत प्राधिकरणामध्ये नियुक्त झालेल्या सहायक अभियंता (स्थापत्य) (श्रेणी-१) संवर्गातील अभियंत्यांना कार्यकारी अभियंता (स्थापत्य) या पदावर पदोन्नती देण्यासाठी निम्न पदावर विहित केलेला ७ वर्षांचा सेवाकालावधी पुढील अटीच्या अधीन राहून ५ वर्ष याप्रमाणे शिथिल करण्यात येत आहे.
पृष्ठ ३ पैकी २
# Page 3
शासन निर्णय क्रमांकः मजीप्रा-११२१/प्र.क्र.१३१/पापु-२३
“राज्यामध्ये सुरु असलेल्या जल जीवन मिशन या कार्यक्रमाचा बहुतांश भार जिल्हा परिषदांवर असल्यामुळे सहायक अभियंता श्रेणी-१ (स्थापत्य) संवर्गातून पदोन्नत होणाऱ्या कार्यकारी अभियंत्यांना प्राधान्याने जिल्हा परिषदांमध्ये पदस्थापना देण्यात यावी.”
२. पदोन्नतीनंतर संबंधित कार्यकारी अभियंत्यांना पदस्थापना देताना उपरोक्त अटीचे पालन होईल, याची दक्षता सदस्य सचिव, महाराष्ट्र जीवन प्राधिकरण यांनी घ्यावी. तसेच पदोन्नती/पदस्थापना संदर्भात शासनाकडून वेळोवेळी दिलेल्या सूचनांचे पालन करण्याची दक्षता घ्यावी.