# Page 1
राज्यातील भविष्यातील पाणी टंचाई निवारणार्थ पुढील नियोजनासाठी संभाव्य पाणी टंचाई कृती आराखडा सन २०२१-२२ तयार करणे.
महाराष्ट्र शासन
पाणी पुरवठा व स्वच्छता विभाग
शासन परिपत्रक क्रमांकः टंचाई २०२१/प्र.क्र.७८/पापु १४
जी. टी. रुग्णालय संकुल, ७ वा मजला,
मंत्रालय, मुंबई ४०० ००१
तारीख: २७ सप्टेंबर, २०२१
वाचा : १) शासन निर्णय, पाणीपुरवठा व स्वच्छता विभाग, क्रमांकः टंचाई १०९९/प्र.क्र. १२/पापु-१४ दिनांक ०३ फेब्रुवारी, १९९९ २) शासन निर्णय, पाणीपुरवठा व स्वच्छता विभाग, क्रमांकः टंचाई १००७/प्र.क्र. १९७/पापु १४, दिनांक २७ फेब्रुवारी, २००८ ३) शासन निर्णय, पाणीपुरवठा व स्वच्छता विभाग, क्रमांकः टंचाई २००८/प्र.क्र. १४९/पापु १४. दिनांक २१ ऑगस्ट, २००९ ४) शासन निर्णय, पाणीपुरवठा व स्वच्छता विभाग, क्रमांकः टंचाई २०१४/प्र.क्र. ४८/ पापु-१४, दिनांक ०६ मे, २०१४ ५) शासन परिपत्रक, पाणीपुरवठा व स्वच्छता विभाग, क्रमांकः टंचाई २०१८/प्र.क्र.२०/ पापु १४, दिनांक १४ फेब्रुवारी, २०१८ ६) शासन परिपत्रक, पाणीपुरवठा व स्वच्छता विभाग, क्रमांकः टंचाई २०१८/प्र.क्र. १८३/पापु १४, दिनांक २८ सप्टेंबर, २०१८ ७) शासन परिपत्रक, पाणीपुरवठा व स्वच्छता विभाग, क्रमांकः टंचाई २०१९/प्र.क्र. १८५/पापु-१४, दिनांक ०४ ऑक्टोबर, २०१९ ८) शासन परिपत्रक, पाणीपुरवठा व स्वच्छता विभाग, क्रमांकः टंचाई २०२०/प्र.क्र. ११६/पापु-१४, दिनांक २२ सप्टेंबर, २०२० ९) शासन निर्णय, पाणीपुरवठा व स्वच्छता विभाग, क्रमांक: टंचाई २०२१/प्र.क्र. ०३/पापु-१४, दिनांक २६ फेब्रुवारी, २०२१
# Page 2
शासन परिपत्रक क्रमांक: टंचाई २०२१/प्र.क्र.७८ /पापु १४
शासन परिपत्रक : राज्यात दरवर्षी अपु-या पर्जन्यामुळे किंवा अन्य कारणांमुळे ग्रामीण / नागरी क्षेत्रात पिण्याच्या पाण्याची टंचाई निर्माण होत असते. पिण्याच्या पाण्याच्या टंचाई निवारणार्थ घ्यावयाच्या उपयोजनांबाबत कोणताही संभ्रम निर्माण होऊ नये म्हणून या विभागाकडून संदर्भ क्र. १, २ व ३ येथील शासन निर्णयान्वये स्थायी आदेश निर्गमित करण्यात आले आहेत. सदर स्थायी आदेशानुसार पाणी टंचाई निवारणार्थ घेण्यात येणा-या उपाययोजना ३० जून, पर्यंत राबविण्यात येतात. राज्यात यावर्षी समाधानकारक पाऊस असला तरी काही क्षेत्रामध्ये पर्जन्यमान सरासरीपेक्षा कमी झालेले आहे. अशा क्षेत्रात येत्या उन्हाळयात पिण्याच्या पाण्याची टंचाई निर्माण होण्याची शक्यता विचारात घेऊन शासनाच्या संदर्भाधिन स्थायी आदेशातील सुचनांच्या अनुषंगाने आता पासूनच तत्परतेने कार्यवाही सुरु करणे आवश्यक आहे. त्याकरीता पुढीलप्रमाणे सुचना देण्यात येत आहेत :
१) महाराष्ट्र भूजल ( विकास व व्यवस्थापन) अधिनियम, २००९ मधील कलम २० नुसार अधिसूचित केलेल्या सार्वजनिक पिण्याच्या पाण्याच्या स्त्रोतांच्या प्रभावक्षेत्रात कलम २१ नुसार स्त्रोतांच्या ५०० मीटर अंतरामध्ये पिण्याच्या पाण्याच्या प्रयोजनाव्यतिरिक्त इतर प्रयोजनासाठी कोणत्याही विहिरींचे खोदकाम करण्याची परवानगी न देणे, त्याचप्रमाणे कलम २२ नुसार प्रभावक्षेत्रातील विद्यमान विहिरीतील भूजल उपशामुळे कोणत्याही सार्वजनिक पिण्याच्या पाण्याच्या स्त्रोतांवर प्रतिकुल परिणाम होत असल्याचे आढळून येत असल्यास जिल्हा प्राधिकरणाच्या आदेशाद्वारे वाजवी कालावधी करीता अशा विहिरीमधून भूजल उपसा करण्यास मनाई करणे, तसेच कलम २५ नुसार पावसाचे प्रमाण, स्वरुप व पाणलोट क्षेत्रातील पाण्याच्या पातळीची माहिती किंवा अन्य कोणत्याही संबंधित बाबी लक्षात घेऊन एक जल वर्षापेक्षा अधिक नसलेल्या कालावधीकरिता जिल्हा प्राधिकरणाने पाणी टंचाई घोषित करणे, असे पाणी टंचाई क्षेत्र घोषीत केल्यानंतर कलम, २६ नुसार सार्वजनिक पिण्याच्या पाण्याच्या स्त्रोतांपासून १ कि. मी. अंतरावरील विहिरीद्वारे भूजल उपशावर तात्पुरती बंदी आणण्याची कार्यवाही जिल्हा प्राधिकरणामार्फत करण्यात यावी.
२) पाणी टंचाई निर्माण झालेल्या गावे / वाडयांमध्ये तसेच नागरी क्षेत्रात आवश्यकतेनुसार स्थानिक परिस्थिती व स्त्रोतांचा विचार करुन पाणी टंचाई निवारणार्थ प्रस्तावित किमान खर्चाच्या योग्य अशा उपाययोजना घेण्याबाबत आवश्यक ती कार्यवाही तातडीने करावी.
३) संदर्भ क्र. २ येथील शासन निर्णयान्वये राज्यात पाणी टंचाई निर्माण होऊ नये म्हणून प्रतिबंधात्मक उपाययोजना ग्रामस्तरावर राबविण्याबाबतच्या सूचना निर्ममित करण्यात
पृष्ठ ६ पैकी २
# Page 3
शासन परिपत्रक क्रमांकः टंचाई २०२१/प्र.क्र.७८ /पापु १४
आल्या आहेत. त्यानुसार आतापासूनच जलसंधारणाच्या विविध उपाययोजना, पाण्याचे स्त्रोत बळकटीकरणासाठी उपाययोजना राबविण्याचा कार्यक्रम हाती घ्यावा.
४) संदर्भ क्र. २ येथील शासन निर्णयान्वये दिलेल्या सूचनांनुसार भूजल सर्वेक्षण व विकास यंत्रणेमधील वरिष्ठ भूवैज्ञानिक, सहायक भूवैज्ञानिक, कनिष्ठ भूवैज्ञानिक यांनी संभाव्य टंचाई ग्रस्त पाणलोट क्षेत्र निहाय व गाव निहाय आराखडे तयार करण्याची कामे प्राथम्य क्रमाने हाती घ्यावीत. तसेच प्रत्येक जिल्हयांमधील ज्या तालुक्यामध्ये सरासरीपेक्षा ५० टक्के कमी पाऊस पडला आहे. तसेच पाण्याची पातळी सरासरी पातळीपेक्षा २ २ मीटरने खाली गेलेली आहे. अशा तालुक्यामधील गावातील यादी तातडीने तयार करावी.
५) अशा गावात जल जीवन मिशन कार्यक्रम, जल स्वराज्य टप्पा-२ व मुख्यमंत्री ग्रामीण पेयजल कार्यक्रम इत्यादी योजनांतर्गत चालू असलेल्या योजनांचे स्रोत युध्दपातळीवर पूर्ण करुन त्यातील पाण्याचा लाभ गावाला लवकर मिळेल याकरीता कार्यवाही करण्यात यावी.
६) प्रत्येक जिल्हयातील अस्तित्वात असलेल्या विंधण विहिंरीची वेळोवेळी दुरुस्ती करुन त्या चालू अवस्थेत ठेवणेबाबत जिल्हाधिका-यांनी आवश्यक ती कार्यवाही करावी.
७) जिल्हयामध्ये अनेक योजना या मोठया, मध्यम व लघु पाटबंधारे प्रकल्पाच्या पाण्यावर अवलंबून असतात. अशा ठिकाणी पिण्याच्या पाण्याची नेमकी गरज किती आहे याचा अंदाज घ्यावा. या प्रकल्पाच्या जलाशयात आवश्यक तेवढे पाणी पिण्याकरीता राखून ठेवून त्याच्या वापराबद्दल नियोजन करावे. पाण्याचा अनिर्बंध उपसा तसेच अपव्यय होणार नाही याबाबत संबंधित स्थानिक स्वराज्य संस्थानी दक्षता घ्यावी.
८) राज्यातील संभाव्य पाणी टंचाईग्रस्त गावे/वाड्यांसाठी शासनाच्या स्थायी आदेशातील विहीत उपाययोजनांपैंकी योग्य उपाययोजनांचा सन २०२१-२२ साठी संभाव्य त्रैमासिक (ऑक्टोबर ते डिसेंबर, जानेवारी ते मार्च व एप्रिल ते जून) टंचाई कृती आरखडा तयार करुन तो शासनास सादर करण्यात यावा. सदरचा कृती आराखडा तयार करताना ज्या योजनांचा लाभ टंचाई कालावधीतच होऊ शकेल अशा तुलनात्मक कमी खर्चाच्या उपाययोजना प्रस्तावित करण्यात येतील याची जाणीवपूर्वक दक्षता घ्यावी. सन २०२०-२१ मधील पिण्याच्या पाण्याच्या टंचाई निवारणार्थ घेण्यात येण्याऱ्या उपाययोजना व प्रत्यक्षात घेण्यात आलेल्या उपाययोजनांची संख्या यात लक्षणीय फरक आढळून आला आहे. तरी संभाव्य टंचाई कृती आराखड्यातील प्रस्तावित उपाययोजनांची संख्या अचूकपणे नोंदवावी.
९) पिण्याच्या पाण्याच्या टंचाई निवारणासाठी करावयाच्या तातडीच्या उपाययोजना ठरवितांना त्यासाठी होणारा खर्च, त्याचा भविष्यात होणारा फायदा तसेच त्या उपाययोजना कार्यान्वित पृष्ठ ६ पैकी ३
# Page 4
शासन परिपत्रक क्रमांकः टंचाई २०२१/प्र.क्र.७८ /पापु १४
करण्यासाठी लागणारा वेळ याबाबींचा प्रामुख्याने विचार करण्यात यावा. टंचाई निवारण उपाययोजनेची निवड करताना ती उपलब्ध माहिती, टंचाईचा कालावधी व स्थानिक परिस्थितीचा विचार करता किमान खर्चाची असावी याची दक्षता घेण्यात यावी. याप्रमाणे तयार केलेल्या टंचाई कृती आराखडयाच्या कार्यान्वयनाचे संनियंत्रण जिल्हाधिकारी यांच्याकडे राहील.
१०) ज्या ठिकाणी अन्य तातडीच्या उपाययोजना घेता येत नाहीत तेथे टँकर, बैलगाडीव्दारे पिण्याच्या पाण्याचा पुरवठा करण्यात येतो. टँकरव्दारे पाणी पुरवठा करताना शक्यतो शासकीय टँकरचा वापर करण्यात यावा असे शासनाचे धोरण आहे. तथापि, असा अनुभव आहे की, जिल्हाधिकारी ज्यावेळी पिण्याच्या पाण्याचा पुरवठा करण्यासाठी संबंधित विभागाच्या क्षेत्रिय अधिका-याकडे टँकरची मागणी करतात त्यावेळी त्यांना अनेकदा
सुस्थितीत नसलेले वा वापरात नसलेले टँकर पुरविले जातात. परिणामी जिल्हाधिका यांना खाजगी टँकर्स या कामी भाडयाने घेणे भाग पडते व शासकीय खर्चामध्ये
मोठयाप्रमाणात वाढ होते. त्यामुळे सर्व क्षेत्रिय अधिका-यांना अशा सक्त सुचना देण्यात येत आहेत की, त्यांनी त्यांच्या अधीन असलेले टॅकर्स सुस्थितीत ठेवावे आणि पिण्याच्या पाण्याचा पुरवठा करण्यासाठी जिल्हाधिकारी ज्या वेळी मागणी करतील त्यावेळी त्यांना पूर्णपणे कार्यक्षम स्थितीतील टँकर्स त्वरेने पुरविण्यात यावेत.
११)आपल्या विभागातील पाणी टंचाई निवारणार्थ उपसा बंदीचे आदेश पारीत करुन अथवा
तात्पुरत्या उपाययोजना करुन कायमची टंचाई दूर होणार नाही, हे निदर्शनास आल्यास क्षेत्रिय यंत्रणेने नियोजन व माहितीचे संकलन करणे आवश्यक आहे. त्यासाठी गेल्या पाच वर्षात टँकर्सने पाणी पुरवठा केलेल्या गावांची तालुका व वर्षनिहाय गावे/वाड्यांची यादी, या गावांचे नकाशे व टँकरवर झालेल्या खर्चाची माहिती इत्यादी माहितीचे संकलन करुन त्याआधारे पुढील नियोजनासाठी संभाव्य टंचाई कृती आराखडा तयार करणे आवश्यक आहे. तसेच टँकरने पिण्याच्या पाण्याचा पुरवठा करताना टँकर फेऱ्यावरील नियंत्रण ठेवण्याकरिता नवीन निविदा स्वीकारताना व टँकरधारकांबरोबर करारनामे करताना
टँकरवर GPS यंत्रणा बसविण्याबाबत तसेच सदर यंत्रणेची देखभाल दुरुस्ती टँकर वाहतुकदाराने स्वत:च्या खर्चातून करण्याबाबतची अट नमुद करावी.
१२)आपल्या विभागातील नागरी क्षेत्रातील पिण्याच्या पाणी टंचाई निवारणार्थ तातडीच्या पाणी पुरवठा योजनांना मान्यता देण्याबाबत क्षेत्रिय कार्यालयामार्फत होणारी दिरंगाई टाळण्यासाठी संदर्भ क्र. ३ शासन निर्णयामधील तरतुदीनुसार विहित आर्थिक व भौतिक पृष्ठ ६ पैकी ४
# Page 5
शासन परिपत्रक क्रमांकः टंचाई २०२१/प्र.क्र.७८ /पापु १४
निकषात न बसणारे प्रस्ताव सबळ कारण आणि सुस्पष्ट शिफारशीसह शासनाकडे सादर करावेत. तसेच संभाव्य टंचाई कृती आराखडे अपेक्षित खर्चासह शासनास सादर करावेत.
१३) संदर्भाधीन अनुक्रमांक ०५ येथील शासन निर्णयामध्ये नमुद केल्यानुसार, टंचाई कार्यक्रमांतर्गत घेण्यात येणा-या उपाययोजना विहीत कालावधीत पूर्ण होईल याबाबत दक्षता घेण्यात यावी. जेणेकरुन टंचाई कालावधीत मुदतवाढ देण्याचा प्रश्न उदभवणार नाही.
१४) पाणी टंचाई निवारणार्थ राबविण्यात आलेल्या उपाययोजनां बाबतचा प्रगती अहवाल सोबत जोडलेल्या विवरणपत्र १ ते ९ मध्ये भरुन प्रत्येक सोमवारी शासनास पाठविण्यात यावा.
१४) पाणी टंचाई निवारणार्थ प्रत्यक्षात पूर्ण झालेल्या उपाययोजनांसाठी ग्रामीण भागासाठी लेखाशिर्ष (२२१५ ए १९५) व नागरी भागासाठी लेखाशिर्ष (२२१५ ए २०१) अंतर्गत त्रैमासिक निधी मागणी करण्यात यावी.
एकंदरीत पिण्याच्या पाण्याच्या टंचाई क्षेत्रात पाणी पुरवठा सुरळीत व्हावा व त्यावरील शासकीय खर्च मर्यादित रहावा यासाठी वरील सुचनांचे तसेच उपरोक्त संदर्भाधीन शासन निर्णयातील सूचनांचे काटेकोरपणे पालन करण्याची दक्षता घेण्यात यावी.
# Page 6
# Page 7
# Page 8
# Page 9
# Page 10
# Page 11
# Page 12
# Page 13
# Page 14
# Page 15