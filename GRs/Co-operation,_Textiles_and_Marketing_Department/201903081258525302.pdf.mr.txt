# Page 1
खाजगी बाजार व थेट पणन अनुज्ञाप्ती परवानाधारकांना सोयाबीन विक्री केलेल्या शेतकऱ्यांना सोयाबीन अनुदान योजनेचा लाभ देणेबाबत (२०१६-२०१७)
महाराष्ट्र शासन
सहकार,पणन व वस्त्रोद्योग विभाग
शासन निर्णय, क्रमांक: सपस-२०१८/प्र.क्र.३०९/२४ स
मंत्रालय, विस्तार, मुंबई-३२
दिनांक:- ८ मार्च, २०१९
संदर्भ:-१) शासन निर्णय, सहकार, पणन व वस्त्रोद्योग विभाग
क्रमांक: सपस-२०१७/प्र.क्र.५/२४ स, दिनांक १० जानेवारी, २०१७
२)शासन निर्णय, सहकार, पणन व वस्त्रोद्योग विभाग
क्रमांक: सपस-२०१७/प्र.क्र.५/२४ स, दिनांक ८ ऑगस्ट, २०१७
प्रस्तावना: खरीप हंगाम २०१६-२०१७ मध्ये राज्यात सोयाबीनच्या उत्पादनात मोठ्या प्रमाणात वाढ झाल्यामुळे सोयाबीनच्या दरात झालेल्या घसरणीच्या पार्श्वभूमीवर राज्यातील सोयाबीन उत्पादक शेतकऱ्यांना आर्थिक मदत देण्यासाठी शासन निर्णय, दिनांक १०/१/२०१७ अन्वये माहे ऑक्टोबर २०१६ ते डिसेंबर, २०१६ या कालावधीत राज्यातील कृषी उत्पन्न बाजार समितीमध्ये सोयाबीन विक्री केलेल्या शेतकऱ्यांना प्रति क्विंटल रुपये २००/- व जास्तीत जास्त २५ क्विंटल प्रति शेतकरी याप्रमाणे अनुदान मंजूर केले होते. सदर अनुदानाचा लाभ महाराष्ट्र राज्य कृषि उत्पन्न पणन (विकास व विनियम) १९६३ मधील नियम ४ ब मधील तरतूदीनुसार परवानाप्राप्त खाजगी बाजार व थेट पणन अनुज्ञाप्ती परवानाधारकांना सोयाबीन विक्री केलेल्या शेतकऱ्यांना देण्यासाठी शासन निर्णय, दिनांक ८/८/२०१७ अन्वये मान्यता देण्यात आली आहे. याअंतर्गत ११ खाजगी बाजार संस्था व १६ थेट पणन परवानाधारकांना सोयाबीन विक्री केलेल्या शेतकऱ्याना सोयाबीन अनुदानाचा लाभ मिळणार आहे. सदर योजनेंतर्गत अन्य ४ खाजगी बाजार समित्यांचा समावेश करण्याची बाब शासनाच्या विचाराधीन होती.
शासन निर्णय: शासन निर्णय,दिनांक १०/१/२०१७ व दिनांक ८/८/२०१७ मधील अटी व शर्तीच्या अधीन राहून खालील ४ खाजगी बाजार समित्यांचा सोयाबीन अनुदान योजनेत समावेश करण्यास मान्यता देण्यात येत आहे: १. संत नामदेव खाजगी बाजार समिती, सेनगांव, जि. हिंगोली २. दर्श खाजगी बाजार समिती हिंगोली ३. ना. ना. मुंदडा कृषि उत्पन्न बाजार समिती, मालेगाव, जि.वाशिम ४. शेतकरी कृषि उत्पन्न बाजार दत्तरामपूर आर्णी, यवतमाळ
२. योजनेशी संबंधित शासन निर्णयातील नमूद अटींचे उल्लंघन केल्यास खाजगी बाजार व थेट पणन अनुज्ञाप्ती परवानाधारकांचा परवाना रद्द करण्याची कारवाई पणन संचालक, महाराष्ट्र राज्य, पुणे यांनी करावी.
३. या योजनेंतर्गत खाजगी बाजार व थेट पणन अनुज्ञाप्ती परवानाधारकांकडून प्राप्त होणाऱ्या सर्व प्रस्तावांच्या कागदपत्रांची छाननी करुन सोबतच्या विवरणपत्र १ च्या विहित नमुन्यात माहिती सादर करण्याची जबाबदारी संबंधित जिल्हा उपनिबंधक, सहकारी संस्था यांची राहिल.
# Page 2
शासन निर्णय क्रमांकः सपस-२०१८/प्र.क्र.३०९/२४ स
४. जिल्हा उपनिबंधक,सहकारी संस्था यांचेकडून प्राप्त झालेल्या माहितीच्या आधारे पात्र लाभार्थ्यांची यादी व अनुदानाची रक्कम निश्चित करण्याची जबाबदारी पणन संचालक, महाराष्ट्र राज्य, पुणे यांची राहील.
५. खाजगी बाजार व थेट पणन अनुज्ञाप्ती परवानाधारकांकडील पात्र लाभार्थ्यांची यादी व अनुदानाची रक्कम याबाबतचा प्रस्ताव पणन संचालक, महाराष्ट्र राज्य, पुणे यांनी ३० दिवसांत शासनास सादर करावा.
६. सोयाबीन अनुदानाबाबत भविष्यात महालेखापाल कार्यालयाकडून मुद्दे उपस्थित झाल्यास सर्व संबंधित कागदपत्रे सादर करण्याची जबाबदारी संबंधित खाजगी बाजार व थेट पणन अनुज्ञाप्ती परवानाधारक, संबंधित जिल्हा उपनिबंधक, सहकारी संस्था आणि पणन संचालक, महाराष्ट्र राज्य, पुणे यांची राहील.
७. सदर योजनेचा लाभ देण्यासाठी पात्र लाभार्थ्यांची यादी व त्यांना द्यावयाचे अनुदान याबाबतचा प्रस्ताव पणन संचालक, महाराष्ट्र राज्य, पुणे यांनी सादर केल्यानंतर अनुदानासाठीचा आवश्यक निधी उपलब्ध करुन देण्याची कार्यवाही स्वतंत्रपणे करण्यात येईल.
# Page 3