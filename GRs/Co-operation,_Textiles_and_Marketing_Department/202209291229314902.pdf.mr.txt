# Page 1
महाराष्ट्र शासन
क्रमांक : संकीर्ण-०९२२/प्र.क्र.१८२/१३-स सहकार, पणन व वस्त्रोद्योग विभाग,
मंत्रालय विस्तार इमारत, मादाम कामा मार्ग, हुतात्मा राजगुरु चौक, मुंबई ४०००३२.
दिनांक : २९ सप्टेंबर, २०२२
आदेश
ज्याअर्थी, जागतिक आरोग्य संघटनेने जगभर पसरलेला साथीचा रोग (Pandemic) म्हणून घोषित केलेला कोव्हीड-१९ (कोरोना विषाणू) देशात तसेच, महाराष्ट्रातही संक्रमित होता. त्यामुळे, सार्वजनिक आरोग्य विभागाने राज्यात कोरोना विषाणुमुळे उद्भवणाऱ्या संसर्गजन्य आजाराच्या अनुषंगाने आरोग्यविषयक आपत्कालिन परिस्थिती नमूद करून, दिनांक १३.०३.२०२० च्या अधिसूचनेन्वये साथरोग अधिनियम १९८७ च्या खंड २,३ व ४ ची अंमलबजावणी राज्यात सुरू केल्याने, राज्यातील सहकारी संस्थांच्या वार्षिक सर्वसाधारण सभा घेणे शक्य नव्हते. ही बाब विचारात घेवून, महाराष्ट्र सहकारी संस्था अधिनियम १९६० चे कलम ७५ व कलम ८१ मध्ये दि.२८ डिसेंबर,२०२० च्या अधिनियमान्वये सुधारणा करून, सन २०१९-२०२० या वर्षासाठी सहकारी संस्थांचे लेखापरिक्षण डिसेंबर, २०२० व वार्षिक सर्वसाधारण सभा घेण्याचा कालावधी मार्च, २०२१ पर्यंत वाढविण्यात आला. त्यानंतर उक्त दोन्ही कलमात दि. २० जानेवारी, २०२२ रोजीच्या अधिनियमान्वये पुन:श्च सन २०२०-२०२१ या वित्तीय वर्षासाठी सहकारी संस्थांचे लेखापरिक्षण करण्यास डिसेंबर,२०२१ व वार्षिक सर्वसाधारण सभा घेण्याच्या कालावधीत दि. ३१ मार्च, २०२२ पर्यंत वाढ करण्यात आली.
ज्याअर्थी, सहकारी संस्थांचे लेखापरिक्षण व वार्षिक सर्वसाधारण सभा घेण्याच्या कालावधीत महाराष्ट्र सहकारी संस्था अधिनियम १९६० चे कलम ७५ व कलम ८१ मध्ये वर नमूद केल्याप्रमाणे सुधारणा करण्यात आली. उक्त सुधारणेमुळे २०२०-२०२१ या वित्तीय वर्षातील सहकारी संस्थांचा लेखापरिक्षण कालावधी दिनांक ३१ डिसेंबर, २०२१ तर वार्षिक सर्वसाधारण सभा घेण्याचा कालावधी दिनांक ३१ मार्च,२०२२ पर्यंत वाढविण्यात आला. याकारणामुळे, तसेच संस्थेचा कारभार पाहणाऱ्या पदाधिकाऱ्यांना कोविड-१९ या साथीच्या आजारामुळे संस्थेचे दैनंदिन कामकाज पार पाडण्यास अनेक समस्या निर्माण झाल्या होत्या. परिणामी सन २०२१-२०२२ या वित्तीय वर्षाचे लेखापरीक्षण
करण्याकरीता आवश्यक ती तयारी करण्यास पुरेसा अवधी मिळाला नसल्याने, उक्त वित्तीय वर्षासाठीची वार्षिक सर्वसाधारण सभा विहित वेळत घेण्यास अडचण निर्माण झाली. त्याचप्रमाणे, कोविड–१९ च्या महामारीमुळे सभासदांच्या प्रत्यक्ष सहभागाद्वारे करावयाच्या कामकाजावरील स्थगिती दिनांक १२ मे, २०२२ रोजी उठविण्यात आली. परिणामी संस्थांचे लेखापरीक्षण करण्यास विलंब झाला असल्याने अधिनियमात विहित केलेल्या कालावधीत संस्थांच्या वार्षिक सर्वसाधारण सभा घेणे शक्य होणार नसल्याची बाब विविध सहकारी संस्थांनी शासनाच्या निदर्शनास आणली आहे.
# Page 2
शासन आदेश क्रमांक: संकीर्ण-०९२२/प्र.क्र.१८२/१३-स
त्याअर्थी, महाराष्ट्र सहकारी संस्था अधिनियम १९६० चे कलम १५७ मधील “राज्य शासनास सर्वसाधारण किंवा विशेष आदेशाद्वारे कोणत्याही संस्थेस किंवा संस्थांच्या वर्गास अधिनियमाच्या किंवा
नियमांच्या आशयास बाधा येणार नाही अशा फेरफारानिशी या अधिनियमांच्या कोणत्याही तरतुदीमध्ये निदेश देता येतील”. या तरतूदीनुसार शासनास प्राप्त झालेल्या अधिकारात महाराष्ट्र सहकारी संस्था अधिनियम १९६० चे कलम ७५ व कलम ८१ मधील तरतूदीला सुट देवून, सन २०२१-२०२२ या वित्तीय वर्षासाठी राज्यातील सर्व सहकारी संस्थांच्या लेखापुस्तकांचे लेखापरीक्षण करण्यासाठी दिनांक ३१ ऑक्टोबर, २०२२ पर्यंत तसेच, वार्षिक सर्वसाधारण सभा घेण्यासाठी दिनांक ३१ डिसेंबर,२०२२ पर्यंत या आदेशान्वये मुदतवाढ देण्यात येत आहे.