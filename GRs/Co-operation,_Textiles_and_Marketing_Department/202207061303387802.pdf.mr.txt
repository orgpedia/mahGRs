# Page 1
२५० किंवा त्यापेक्षा कमी सदस्य संख्या असणाऱ्या सहकारी गृहनिर्माण संस्थांच्या निवडणूकांकरीता परिश्रमिक व भत्ते आकारणीबाबत.
महाराष्ट्र शासन
सहकार, पणन व वस्त्रोद्योग विभाग
शासन परिपत्रक क्रमांक :- अर्थसं- ०३२२/प्र.क्र.६६/१३स
मादाम कामा मार्ग, हुतात्मा राजगुरू चौक,
मंत्रालय, मुंबई- ४०० ०३२.
दिनांक :- ०६ जुलै, २०२२
वाचा :- सहकार, पणन व वस्त्रोद्योग विभाग, क्रमाकं :- सीएसआर-०८१८/ प्र.क्र.८३ / १३स, दिनांक ०६ एप्रिल,२०२१ रोजीची अधिसूचना.
परिपत्रकः २५० किंवा त्यापेक्षा कमी सदस्य संख्या असणाऱ्या सहकारी गृहनिर्माण संस्थांसाठी महाराष्ट्र सहकारी संस्था अधिनियम, १९६० मध्ये “प्रकरण तेरा-ब” नव्याने समाविष्ट करण्यात आले. उक्त प्रकरण समाविष्ट करताना अधिनियमाचे कलम ७३ कब (११) मध्ये खालीलप्रमाणे सुधारणा करण्यात आली.
“परंतु, शासनास, संस्थेची, संस्थांच्या वर्गाची उद्दीष्ट्ये, कार्यक्षेत्र व व्यवसायांची मानके आणि योग्य व्यवस्थापन व सदस्यांचे हितसंबंध या बाबी विचारात घेऊन, सर्वसाधारण किंवा विशेष आदेशाद्वारे, विहित करण्यात येईल अशा रितीने संस्थांचे वर्गीकरण करता येईल.” उक्त नमूद तरतुदींच्या अनुषंगाने महाराष्ट्र सहकारी संस्था (समितीची निवडणूक) नियम २०१४ मध्ये सदर सहकारी गृहनिर्माण संस्थांच्या निवडणूका घेण्यासाठी “भाग-१०-१अ” नव्याने दाखल करण्यासंदर्भातील अधिसूचना दिनांक ०६.०४.२०२१ रोजीच्या राजपत्रात प्रसिद्ध केली. त्यामधील तरतूदींच्या अनुषंगाने “ई” प्रकारच्या सहकारी गृहनिर्माण संस्थांच्या निवडणूका घेण्याची कार्यवाही सुरू करण्यात आली, तथापि, निवडणूकीच्या खर्चाची आकारणी कशी करावी याबाबत निवडणूक नियमात कोणतीही तरतूद नव्हती. त्याचप्रमाणे, खर्चाच्या आकारणीबाबत शासनाचे निश्चित धोरण नसल्याने निवडणूक निर्णय अधिकारी उक्त सहकारी गृहनिर्माण संस्थांच्या निवडणूकीसाठी अवास्तव खर्च आकारत असल्याच्या तक्रारी शासनाकडे प्राप्त झाल्या. त्याचप्रमाणे, सन २०२२ च्या अर्थसंकल्पीय अधिवेशनात सहकारी गृहनिर्माण संस्थांच्या निवडणूकीच्या अनुषंगाने येणाऱ्या खर्चाबाबत मुद्दा उपस्थित करण्यात आला होता. ही वस्तुस्थिती विचारात घेवून २५० किंवा त्यापेक्षा कमी सदस्य संख्या असलेल्या सहकारी गृहनिर्माण संस्थांच्या ("ई" प्रकारच्या) निवडणुकीच्या अनुषंगाने खालील तक्त्यात नमूद केल्याप्रमाणे कमाल परिश्रमिक / भत्ते निश्चित करण्यात येत आहेत.
---------------------------------------------------------------------------------------------------------------
| सभासद संख्या | निवडणूक निर्णय अधिकारी व मानधन | निवडणूक खर्च | निवडणूक झाल्यास एकूण खर्च | बिनविरोध झाल्यास एकूण खर्च |
| निवडणूक झाल्यास | निवडणूक बिनविरोध झाल्यास | बॅलेट, उमेदवारी अर्ज, छपाई व स्टेशनरी | प्रवास खर्च |
| १ ते १०० | ३५०० | २००० | २००० | १५०० | ७००० | ३५०० |
| १०१ ते २५० | ४५०० | ३००० | २५०० | १५०० | ८५०० | ४५०० |
---------------------------------------------------------------------------------------------------------------
# Page 2
शासन परिपत्रक क्रमांक: अर्थसं- ०३२२/ प्र.क्र.६६/१३स
०२. वर नमूद केलेल्या निवडणूक खर्चाबाबत खालील मार्गदर्शक सुचनांचे पालन करावे.
आ निवडणूकीसाठी घेण्यात येणाऱ्या विशेष सर्वसाधारण सभेसाठी आवश्यक टेबल, खुर्ची,वीज, सभेसाठी सभागृह व इतर अनुषंगिक खर्च संबंधित संस्थेने करावयाचा आहे.
आ) निवडणूकीचा खर्च संबंधित संस्थेने निवडणूक निर्णय अधिकाऱ्याला तात्काळ अदा करावयाचा आहे.