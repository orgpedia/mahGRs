# Page 1
महाराष्ट्र शासन
क्रमांक :- सनित- ०७२०/प्र.क्र.१४३/१३स, सहकार, पणन व वस्त्रोद्योग विभाग, मंत्रालय, विस्तार इमारत,
मादाम कामा मार्ग,
हुतात्मा राजगुरू चौक, मुंबई- ४०० ०३२.
दिनांक :- १५ जुलै, २०२२.
आदेश
ज्याअर्थी, राज्य आपत्ती व्यवस्थापन प्राधिकरणाच्या अहवालानुसार राज्यातील बहुतांश
भागात सुरू असलेल्या मुसळधार पावसामुळे राज्यातील जनजीवन तसेच वाहतूक व्यवस्था विस्कळीत
झाली आहे. त्याचप्रमाणे, भारतीय हवामान खात्याकडून (IMD) अतिवृष्टीचा इशारा देण्यात आला
आहे. तसेच, राज्य आपत्ती व्यवस्थापन प्राधिकरण यांच्या दिनांक १३.०७.२०२२ रोजीच्या
अहवालानुसार राज्यातील पूरपरिस्थीतीमुळे दिनांक ०१.०६.२०२२ ते १२.०७.२०२२ या कालावधीत
८९ व्यक्ती व १८१ प्राणी यांचा मृत्यू झाला असून, राज्यातील अतिवृष्टीचा मोठ्या प्रमाणात परिणाम
झालेली २४९ गावे तर, एकंदरीत १३६८ घरांची पडझड झालेली आहे. यासाठी खबरदारीचा उपाय
म्हणून राज्यातील अनेक जिल्ह्यात एन.डी.आर.एफ. ची पथके तैनात करण्यात आली असून,
राज्यातील सर्व धरणे पूर्णपणे भरलेली असल्याने त्यातून पाण्याचा विसर्ग सुरू करण्यात आलेला आहे.
अशा परिस्थितीत पावसाच्या प्रमाणात वाढ झाल्यास त्याचा परिणाम वाहतूक व्यवस्था व
जनजीवनावर मोठ्या प्रमाणात होण्याची शक्यता आहे.
ज्याअर्थी, राज्य सहकारी निवडणूक प्राधिकरणाकडून प्राप्त झालेल्या माहितीनुसार
राज्यातील निवडणूकीस पात्र असणाऱ्या सहकारी संस्थांची संख्या ३२,७४३ (२५० किंवा त्यापेक्षा कमी
सदस्य संख्या असलेल्या सहकारी गृहनिर्माण संस्था वगळून) पैकी निवडणूक प्रक्रिया सुरू असणाऱ्या
७६२० इतक्या सहकारी संस्था आहेत. उक्त निवडणूक प्रक्रिया सुरू असणाऱ्या संस्थांपैकी
नामनिर्देशन सुरू असणाऱ्या सहकारी संस्था ५६३६ इतक्या असून, नामनिर्देशन सुरू न झालेल्या
सहकारी संस्था १९८४ इतक्या आहेत. बहुतांश सहकारी संस्था या ग्रामीण भागात असून त्यांची सदस्य
संख्या ही मोठ्या प्रमाणात आहे. तथापि, राज्यातील सध्याची पूरपरिस्थती व त्यामुळे, विस्कळीत
झालेले जनजीवन व वाहतूक व्यवस्था आणि ही परिस्थितीत पुर्व पदावर येण्यासाठी काही कालावधी
# Page 2
शासन आदेश क्रमांकः सनित- ०७२०/प्र.क्र.१४३/१३स,
लागणार आहे. यामुळे, सद्य: परिस्थितीत निवडणूकीसाठी पात्र असणाऱ्या सहकारी संस्थांच्या
निवडणूकांचा कार्यक्रम निर्विघ्नपणे पार पाडणे शक्य होणार नाही.
त्याअर्थी, राज्यात सद्यस्थितीत सुरू असलेल्या मुसळधार पावसामुळे विस्कळीत झालेले
जनजीवन व वाहतूक व्यवस्था तसेच, सदर परिस्थिती पूर्वपदावर येण्यास लागणारा कालावधी
विचारात घेता, जास्तीत जास्त मतदारांना निवडणूकीमध्ये सहभाग नोंदवता यावा यासाठी, महाराष्ट्र
सहकारी संस्था अधिनियम १९६० चे कलम ७३कक मधील तरतूदीनुसार शासनास प्राप्त झालेल्या
अधिकारात, २५० किंवा त्यापेक्षा कमी सदस्य संख्या असलेल्या सहकारी गृहनिर्माण संस्था तसेच,
ज्याप्रकरणी सर्वोच्च/ मा.उच्च न्यायालयाने निवडणूक घेण्याचे आदेशीत केले आहे, अशा सहकारी
संस्था वगळून, राज्यातील सर्व सहकारी संस्थांच्या निवडणूका या आदेशाच्या दिनांकापासून ज्या
टप्प्यावर असतील त्या टप्प्यावर दिनांक ३० सप्टेंबर, २०२२ पर्यंत पुढे ढकलण्यात येत आहेत. ज्या
सहकारी संस्थांच्या निवडणूका या आदेशान्वये पुढे ढकलण्यात आलेल्या नाहीत त्यांच्या निवडणुका
घेण्याबाबत शासनाने वेळोवेळी निर्गमित केलेल्या मार्गदर्शक सुचनांचे काटेकोरपणे पालन करून
निवडणूका घेण्याबाबतची कार्यवाही करण्यात यावी.