# Page 1
रेशीम शेती विकास
जिल्हास्तरीय योजनेंतर्गत रेशीम सुत उत्पादन अनुदान देणेबाबत..
महाराष्ट्र शासन
सहकार, पणन व वस्त्रोद्योग विभाग
शासन निर्णय क्रमांक केपुयो १४१६/प्र.क्र.९४/रेशीम कक्ष
मादाम कामा मार्ग, हुतात्मा राजगुरु चौक, मंत्रालय, मुंबई-४०००३२.
दिनांक २२ जानेवारी, २०२०.
वाचा : १) शासन निर्णय, सहकार, पणन व वस्त्रोद्योग विभाग, क्रमांक धोरण २०१७/प्र.क्र.६/टेक्स-५, दिनांक १५ फेब्रुवारी, २०१८.
२) शासन निर्णय, सहकार, पणन व वस्त्रोद्योग विभाग, क्रमांक रेशीम-केपुयो १४१६/प्र.क्र.९४/ रेशीम कक्ष, दिनांक २१ मार्च, २०१८.
३) शासन पत्र, सहकार, पणन व वस्त्रोद्योग विभाग, क्रमांक केपुयो १४१६/ प्र.क्र.९४/ रेशीम कक्ष, दिनांक ३० ऑगस्ट, २०१८.
४) शासन पत्र, नियोजन विभाग, क्रमांक अनौ.सं.क्र. ६६/ का.१४८१, दिनांक ०४ जुलै, २०१९.
५) संचालक ( रेशीम) यांचे पत्र क्रमांक रे/ कार्या-८/ रेशीम सूत उत्पा अनु/ जिवायो/ २०१९/ १०५७, दिनांक १३ ऑक्टोबर, २०१९.
प्रस्तावना : राज्यातील रेशीम शेतकऱ्यांनी उत्पादित केलेल्या रेशीम कोषांना राज्यातच बाजारपेठ उपलब्ध होण्याच्या दृष्टीने राज्यात कोषोत्तर प्रक्रियेला प्रोत्साहन देण्याच्या शासनाच्या धोरणानुसार मल्टीएंड रीलिंग युनिट, अॅटोमॅटिक रिलिंग युनिट व टसर रील्ड यार्न, यांद्वारे घेतल्या जाणाऱ्या रेशीम सुताच्या उत्पादनावर जिल्हा वार्षिक योजनेतून अनुदान देण्यास संदर्भाधीन दिनांक २१ मार्च, २०१८ रोजीच्या शासन निर्णयाद्वारे मान्यता देण्यात आली आहे. सदर योजना राबविण्यासाठीचे निकष, मार्गदर्शक सुचना व कार्यपद्धती संदर्भाधीन दिनांक ३० ऑगस्ट, २०१८ रोजीच्या पत्राद्वारे निश्चित करण्यात आली आहे. आता, नियोजन विभागाच्या संदर्भाधीन दिनांक ०४ जुलै, २०१९ रोजीच्या पत्राच्या अनुषंगाने कार्यपद्धती निश्चित करण्याची बाब शासनाच्या विचाराधिन होती.
शासन निर्णय : जिल्हा वार्षिक योजनेतून रेशीम सुत उत्पादन योजना राबविण्यासाठी खालीलप्रमाणे कार्यपद्धती विहित करण्यात येत आहे : १) सदर योजना राबविण्यासाठी जिल्हास्तरावर रेशीम विकास अधिकारी, श्रेणी-१ / श्रेणी-२, संबंधित जिल्हा रेशीम कार्यालये हे कार्यान्वयीन यंत्रणा राहील.
२) सदर योजनेंतर्गत रेशीम सुत उत्पादनास अनुदान देण्याच्या प्रस्तावास तांत्रिक मान्यता देण्याचे अधिकार संबंधित जिल्ह्यातील रेशीम विकास अधिकारी, श्रेणी-१ / श्रेणी-२, यांना तसेच, प्रशासकीय व वित्तीय मान्यता देण्याचे अधिकार संबंधित जिल्हाधिकारी यांना राहतील.
# Page 2
शासन निर्णय क्रमांकः रेशीम केपूयो १४१६/ प्र.क्र.९४/ रेशीम कक्ष
३) प्रस्तुत योजनेच्या प्रयोजनार्थ रेशीम विकास अधिकारी, श्रेणी-१/ श्रेणी-२, संबंधित जिल्हा कार्यालये यांना आहरण व संवितरण अधिकारी, आणि उप संचालक/ सहायक संचालक, प्रादेशिक रेशीम कार्यालय, संबंधित विभाग, यांना नियंत्रण अधिकारी म्हणून घोषित करण्यात येत आहे.
४) वरील योजना राबविण्यासाठी रेशीम विकास अधिकारी, श्रेणी-१/ श्रेणी-२, संबंधित जिल्हा कार्यालय यांनी त्या त्या आर्थिक वर्षात लागणारी तरतूद विहित मार्गाने अर्थसंकल्पीत करून घेण्याची दक्षता घ्यावी व या योजनेकरिता होणारा खर्च त्या-त्या जिल्ह्यातील जिल्हा नियोजन व विकास निधीतून भागविण्यात यावा.
५) सदर योजनेकरिता लागणारा निधी हा “मागणी क्रमांक- ओ,मुख्य शीर्ष-२८५१, गौण शीर्ष ११०, संमिश्र, ग्रामोद्योग व लघुउद्योग आणि सहकारी संस्था, तपशिलवारशिर्ष-३१ सहायक अनुदाने (वेतनेत्तर) उपतपशिलवार शिर्ष-०९ इतर पेमेंट” या लेखाशिर्षाखाली अर्थसंकल्पीत करण्यात यावा.
६) वरील सुचनांसह संदर्भाधीन शासन निर्णय, दिनांक २१ मार्च, २०१८ व शासन पत्र, दिनांक ३० ऑगस्ट, २०१८, यांद्वारे निर्गमित केलेल्या मार्गदर्शक सुचना, कार्यपद्धती व निकष लागू राहतील.