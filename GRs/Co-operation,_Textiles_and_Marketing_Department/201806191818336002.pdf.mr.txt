# Page 1
खरीप हंगाम २०१६-१७ मध्ये राज्यशासनाने बाज़ार हस्तक्षेप योजनेत खरेदी केलेली अख्खी तूर आणि तूरडाळ खुल्या निविदेद्वारे नाफेडने स्वीकारलेल्या सूत्रानुसार विक्री करण्याचा निर्णय घेण्याकरिता समिती गठीत करण्याबाबत
महाराष्ट्र शासन
सहकार, पणन व वस्त्रोद्योग विभाग
शासन निर्णय क्रमांक: सपस-२०१८/प्र.क्र.१६९/२४- स
मंत्रालय, विस्तार, मुंबई - ३२
दिनांक:- १९ जून, २०१८.
संदर्भ :-(१) शासन निर्णय, सहकार, पणन व वस्त्रोद्योग विभाग क्रमांक:- सपस-२०१७/ प्र.क्र.७७/२४-स, दिनांक २७.०४.२०१७, १६.०५.२०१७ व २६.०५.२०१७.
(२) शासन निर्णय, सहकार, पणन व वस्त्रोदयोग विभाग
क्रमांक:- सपस-२०१७/प्र.क्र.१९८/२४-स, दिनांक २५.१०.२०१७.
(३) दिनांक २९/५/२०१८ रोजीच्या राज्य मंत्रिमंडळ बैठकीतील निर्णय
प्रस्तावना : राज्यात हंगाम २०१६-१७ मध्ये तूरीचे मोठ्या प्रमाणात झालेले उत्पादन परिणामी तुरीची बाजारातील आवक वाढून, तुरीसाठी निश्चित केलेल्या किमान आधारभुत किंमतीपेक्षा कमी बाजारभाव शेतकऱ्यांना मिळत असल्याने, केंद्र व राज्य शासनामार्फत वेगवेगळया योजनांतर्गत तुरीची हमी भावाने खरेदी करण्यात आली आहे.
राज्यशासनाने स्वत:च्या निधीतून बाजार हस्तक्षेप योजनेंतर्गत २५.२५ लाख क्विंटल तुर खरेदी केली आहे. या तुरीची भरडाई करण्यास संदर्भाधिन क्र. २ येथील शासन निर्णयानुसार परवानगी देण्यात आली आहे. तथापि, तूरीची भरडाई करुन तुरडाळीची विक्री करण्यास पुष्कळ कालावधी लागणार आहे. तूर खरेदी करुन १ वर्षाचा कालावधी झाला आहे. त्यामुळे या तूरीच्या विक्रीची तातडीने कार्यवाही करणे आवश्यक आहे. त्यामुळे अख्खी तूर व तूरडाळ खुल्या निविदेद्वारे प्राप्त दराने विक्री करण्याचा निर्णय घेण्याकरिता समिती गठीत करण्याची बाब शासनाच्या विचाराधीन होती.
शासन निर्णय : या संदर्भात मंत्रिमंडळातील बैठकीतील चर्चा व निर्देश लक्षात घेऊन खरिप हंगाम २०१६-१७ मध्ये उत्पादित व राज्यशासनाच्या बाज़ार हस्तक्षेप योजनेत खरेदी केलेली अख्खी तूर आणि तूरडाळ खुल्या निविदेद्वारे विक्री करण्याचे दर इत्यादीबाबत निर्णय घेण्याकरिता नाफेडने स्वीकारलेल्या सूत्रानुसार अख्खी तूर तूरडाळ `विक्री करण्याचा निर्णय घेण्याकरिता खालीलप्रमाणे समिती गठीत करण्यात येत आहे : १) व्यवस्थापकीय संचालक, महाराष्ट्र राज्य सहकारी पणन महासंघ, मुंबई अध्यक्ष २) व्यवस्थापकीय संचालक, महाराष्ट्र राज्य कापूस उत्पादक पणन महासंघ, मुंबई सदस्य ३) नाफेडचे प्रतिनिधी सदस्य ४) उप सचिव (वित्त) - सदस्य ५) उप सचिव (अन्न व नागरी पुरवठा) - सदस्य ६) उप सचिव (पणन) - सदस्य
# Page 2
शासन निर्णय क्रमांकः सपस-२०१८/प्र.क्र.१६९/२४- स
७) मुख्य वित्त अधिकारी, महाराष्ट्र राज्य सहकारी पणन महासंघ,मुंबई - सदस्य ८) सरव्यवस्थापक, महाराष्ट्र राज्य सहकारी पणन महासंघ,मुंबई - सदस्य सचिव
२. सदरचा शासन निर्णय वित्त विभागाच्या सहमतीने व त्यांचा अनौपचारिक संदर्भ क्रमांक अनौसं ३६९/२०१८ /व्यय २, दि.१९.०६.२०१८ याव्दारे दिलेल्या मान्यतेनुसार निर्गमीत करण्यात येत आहे.