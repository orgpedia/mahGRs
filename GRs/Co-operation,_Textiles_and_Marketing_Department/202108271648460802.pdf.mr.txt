# Page 1
विभागाच्या अधिपत्याखालील सर्व कार्यालयांनी महाराष्ट्र राजभाषा (सुधारणा) अधिनियम, २०२१ ची प्रभावी अंमलबजावणी व त्याअनुषंगाने करावयाची कार्यवाहीबाबत..
महाराष्ट्र शासन
सहकार, पणन व वस्त्रोद्योग विभाग
शासन परिपत्रक क्रमांकः मराभा-२०२१/व्हीआयपी-२४/प्र.क्र.७३/२२-स हुतात्मा राजगुरु चौक, मादाम कामा मार्ग,
मंत्रालय (वि.) मुंबई - ४०० ०३२.
दिनांक : २७ ऑगस्ट, २०२१.
वाचा - १) महाराष्ट्र राजभाषा अधिनियम, १९६४.
२) महाराष्ट्र राजभाषा (सुधारणा) अधिनियम, २०२१, दिनांक १६.०७.२०२१.
शासन परिपत्रक - महाराष्ट्र राजभाषा अधिनियम, १९६४ नुसार मंत्रालयीन विभाग व त्यांच्या नियंत्रणाखालील विभागीय व राज्य शासनाची सर्व कार्यालये यांच्यामार्फत” वर्जित प्रयोजने” वगळता सर्व सामान्य जनतेशी करण्यात येणारा सर्व पत्रव्यवहार व इतर कार्यालयीन कामकाज मराठी भाषेमध्ये करणे अनिवार्य आहे. सदर अधिनियमामध्ये सुधारणा करुन महाराष्ट्र राजभाषा (सुधारणा) अधिनियम, २०२१, दिनांक १६.०७.२०२१ अन्वये महाराष्ट्र शासन राजपत्रामध्ये प्रसिध्द करण्यात आला आहे. (सदर अधिनियम शासनाच्या संबंधीत वेबसाईटवर उपलब्ध आहे) त्यामध्ये नविन तरतूदींचा समावेश करण्यात आला आहे.
सदर अधिनियमांमध्ये पुढील तरतुदींचा समावेश करण्यात आला आहे.
१) शासकीय प्रयोजने स्पष्ट करण्यात आलेली आहेत, २) राज्य शासनाचे प्रत्येक कार्यालय जनसंवाद व जनहित यांच्याशी संबंधीत त्यांच्या धोरणांमध्ये मराठीचा वापर करण्यासाठी यथोचित तरतूद करेल, ३) मराठी भाषा अधिकारी प्रत्येक कार्यालयात नेमण्यात येईल, ४) सर्व कार्यालये त्यांच्या संकेतस्थळावर किंवा संदेशवहनाच्या कोणत्याही साधनांवर मराठी भाषेच्या वापराबाबत स्वयंप्रेरणेने प्रकटीकरण करतील.
याशिवाय ५) सदर अधिनियमाच्या तरतुदींची अंमलबजावणी न करणाऱ्या कर्मचाऱ्यांविरुध्द शिस्तभंगाची कार्यवाही करण्याची तरतूदीदेखिल अधिनियमात करण्यात आलेली आहे.
याशिवाय वरील अधिनियमातील तरतुदींची प्रभावी अंमलबजावणी करण्यासाठी आणि मराठी भाषेच्या वापरासंदर्भात शिफारशी करण्यासाठी सदर अधिनियमान्वये राज्यस्तरावर मा.मंत्री ( ( मराठी भाषा ) यांच्या अध्यक्षतेखाली एक राज्य मराठी भाषा समिती स्थापन करण्यात आलेली आहे. तसेच प्रशासकीय कामकाजात मराठीचा वापर न करण्यासंदर्भात प्राप्त तक्रारींची चौकशी करुन तक्रारींचे निवारण करण्यासाठी व मराठी भाषेसंदर्भातील उपक्रम राबविण्यासाठी प्रत्येक जिल्हयात जिल्हाधिकारी यांच्या अध्यक्षतेखाली जिल्हा मराठी भाषा समिती स्थापन करण्यात येणार आहे.
# Page 2
शासन परिपत्रक क्रमांकः मराभा-२०२१/व्हीआयपी-२४/प्र.क्र.७३/२२-स
२. शासकीय कामकाजातील मराठीच्या वापराबाबत विधानमंडळाच्या अधिवेशनामध्ये वारंवार उपस्थित केले जाणारे प्रश्न, सूचना, चर्चा व जनसामान्यांकडून आपले सरकार तक्रार प्रणाली, माहितीचे अधिकार इत्यादी माध्यमातून प्रशासकीय कामकाजातील मराठी भाषेच्या वापरासंदर्भात संपूर्ण राज्यातून तक्रारी प्राप्त होतात. सदर तक्रारींचे निवारण करण्यासाठी सहकार, पणन व वस्त्रोद्योग विभागाच्या अधिपत्याखालील सर्व विभागप्रमुख, कार्यालयाप्रमुख तसेच त्यांच्या नियंत्रणाखालील कार्यालयांना उपरोक्त नमूद बाबींसंदर्भात महाराष्ट्र राजभाषा (सुधारणा) अधिनियम, २०२१ मधील अधिनियम ५ह मधील तरतूदीनुसार कार्यवाही करण्याचे निदेश याद्वारे देण्यात येत आहे.