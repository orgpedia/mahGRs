# Page 1
रुपी को-ऑप. बँकेच्या विशेष एकरकमी कर्ज परतफेड योजनेस मुदतवाढ देणेबाबत.
महाराष्ट्र शासन
सहकार, पणन व वस्त्रोद्योग विभाग
शासन निर्णय क्रमांक: युआरबी-१८१४/प्र.क्र.३३१/७-स,
मादाम कामा रोड, हुतात्मा राजगुरु चौक,
मंत्रालय, मुंबई-४०० ०३२
दिनांक :- १३ जुलै, २०१८
वाचा :- १) शासन निर्णय क्र. युआरबी-१८१४/प्र.क्र.३३१/७-स, दि. ७.४.२०१७.
२) शासन निर्णय क्र. युआरबी-१८१४/प्र.क्र.३३१/७–स, दि. ११.१०.२०१७ ३) शासन निर्णय क्र. युआरबी-१८१४/प्र.क्र.३३१/७–स, दि. ७.२.२०१८.
४) शासन शुद्धीपत्रक क्र. युआरबी-१८१४/प्र.क्र.३३१/७-स, दि. १४.३.२०१८ ५) भारतीय रिझर्व बँकेचे पत्र क्र. डीसीबीआर.सीओ.एआयडी/डी-४२/ १२.२२.२१८/२०१७-१८, दि.२३.५.२०१८.
प्रस्तावना : रुपी को-ऑप. बँक लि., पुणे या बँकेस “विशेष एकरकमी कर्ज परतफेड योजना” मंजूर करण्याबाबत सहकार आयुक्त व निबंधक, सहकारी संस्था, पुणे यांनी दि.१४.३.२०१७ रोजी शासनास प्रस्ताव सादर केला होता. त्यानुसार शासनाने संदर्भ क्र. १ मधील शासन निर्णयाद्वारे या बँकेस विशेष एकरकमी कर्ज परतफेड योजना मंजूर केली आहे. सदर योजनेस संदर्भ क्र. २ व ३ मधील शासन निर्णयान्वये तसेच संदर्भ क्र. ४ मधील शुद्धीपत्रकान्वये दिनांक ३१.५.२०१८ पर्यंत मुदतवाढ देण्यात आलेली आहे.
बँकेच्या ठेवीदारांची संख्या सुमारे ६.२२ लाख एवढी असून ठेवीची रक्कम सुमारे रु.१५१६ कोटी आहे. सदर बँकेचे अन्य बँकेत विलीनीकरण करण्याच्या दृष्टीने बँकेच्या स्तरावर प्रयत्न सुरु आहेत. सदर बँकेसाठी मंजूर एकरकमी कर्ज परतफेड योजनेनुसार सर्वोतोपरी प्रयत्न करुनही एन.पी.ए. प्रकरणांमध्ये वसूली झालेली नाही. थकीत कर्जाची वसुली होऊन बँकेचा संचित तोटा कमी झाल्यास या बँकेचे अन्य बँकेत विलीनीकरण सुलभ होणार आहे. मात्र या बँकेसाठी मंजूर करण्यात आलेल्या विशेष एकरकमी कर्ज परतफेड योजनेची मुदत दिनांक ३१.५.२०१८ रोजी संपुष्टात आलेली आहे. परंतु बँकेचे सभासद व ठेवीदारांचे हित लक्षात घेऊन सदर योजनेमध्ये काही सुधारणेसह मुदतवाढ देण्याची बाब शासनाच्या विचाराधीन होती.
शासन निर्णय : सहकार आयुक्त व निबंधक, सहकारी संस्था, पुणे यांनी दि. ७.६.२०१८ रोजीच्या पत्राद्वारे रुपी को-ऑप. बँक लि., पुणे या बँकेसंदर्भात सादर केलेल्या विशेष एकरकमी कर्ज परतफेड योजनेच्या मुदतवाढ प्रस्तावास महाराष्ट्र सहकारी संस्था अधिनियम, १९६० मधील कलम १५७ मधील तरतूदीनुसार शासनास प्राप्त असलेल्या अधिकारानुसार महाराष्ट्र सहकारी संस्था नियम, १९६१ मधील नियम - ४९ च्या तरतुदीमधून सूट देऊन रिझर्व्ह बँक रुपी बँकेवरील निर्बंधास प्रत्येकवेळी ज्या कालावधीसाठी
# Page 2
शासन निर्णय क्रमांकः युआरबी-१८१४/प्र.क्र.३३१/७-स
मुदतवाढ देईल त्या कालावधी पर्यंत रुपी को-ऑप. बँक लि., पुणे या बँकेच्या विशेष एकरकमी कर्ज परतफेड योजनेस मुदतवाढ देण्यात येत आहे.
वरील सुधारीत योजनेच्या अंमलबजावणीचा सहकार आयुक्त व निबंधक, सहकारी संस्था, पुणे यांनी दरमहा आढावा घेऊन भारतीय रिझर्व्ह बँकेच्या अटींचे रुपी को-ऑप. बँकेकडून काटेकोरपणे पालन होत असल्याची खात्री करावी.