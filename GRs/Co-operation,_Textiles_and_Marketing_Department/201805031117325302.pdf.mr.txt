# Page 1
रेशीम विकास कार्यक्रम
पायाभुत सुविधा निर्मिती व अस्तित्वातील सुविधांचे बळकटीकरण करण्यासाठी योजना
महाराष्ट्र शासन
सहकार, पणन व वस्त्रोद्योग विभाग
शासन निर्णय क्रमांक : प्रावियो- १०१८/प्र. क्र. ४५ / रेशीम कक्ष
मादाम कामा रोड, हुतात्मा राजगूरु चौक,
मंत्रालय, मुंबई-४०० ०३२
दिनांक : ०३ मे, २०१८
वाचा
१. सहकार, पणन व वस्त्रोद्योग विभाग शासन निर्णय, वस्त्रोद्योग धोरण २०१७/प्र.क्र.६/टेक्स - ५ दिनांक १५ फेब्रुवारी, २०१८ २. संचालक (रेशीम)यांचे पत्र क्र. कार्या. ८/ रेवियो/निधी मा./प्रस्ताव/१७-१८/२१७९, दिनांक २६ मार्च, २०१८
प्रस्तावना
राज्याचे वस्त्रोद्योग धोरण २०१८-२३ हे शासन निर्णय १५.२.२०१८ अन्वये जाहीर करण्यात आले आहे. या धोरणात रेशीम शेती व त्या आधारीत पुरक उद्योगाला प्रोत्साहन देण्याचा निर्णय शासनाने घेतला आहे. रेशीम उद्योग हा शेती व वन संपत्तीवर आधारीत रोजगाराची प्रचंड क्षमता असलेला उद्योग आहे. राज्यामधील हवामान हे रेशीम शेतीसाठी पोषक आहे. वातावरणाच्या लहरीपणामूळे होणारे नुकसान टाळण्यासाठी तसेच नियमित उत्पन्न मिळविण्यासाठी रेशीम उद्योग हा राज्यातील शेतकऱ्यांसाठी वरदान ठरत आहे. शेतकऱ्यांना शाश्वत उत्पन्न मिळवून देण्याचे सामर्थ्य रेशीम शेती व उद्योगांमध्ये आहे. राज्यात रेशीम उद्योगाचा विस्तार व विकास व्हावा यासाठी राज्य शासनाच्या व केंद्र शासनाच्या अनेक योजना कार्यरत आहेत. रेशीम उद्योगामध्ये रोजगार निर्मितीला असणारा वाव विचारात घेवून रेशीम उद्योगाला राज्याच्या अर्थव्यवस्थेत केंद्रस्थानी आणण्यासाठी राज्यातील रेशीम शेती व रेशीम उद्योग वाढीसाठी पायाभुत सुविधा निर्माण करणे व बळकटीकरणाची बाब शासनाच्या विचाराधीन होती.
शासन निर्णय राज्यात रेशीम शेतीला स्थैर्य निर्माण करुन त्याआधारे रेशीम उद्योगाची उभारणी करून शाश्वत उत्पन्नाचे स्त्रोत वाढविण्यासाठी आवश्यक पायाभूत सुविधांची उभारणी व अस्तित्वातील सुविधांचे बळकटीकरणाकरीता सन २०१८-१९ या आर्थिक वर्षात वस्त्रोद्योग विभागांतर्गत रुपये १.०० कोटी इतका नियतव्यय राखून ठेवण्यात आला आहे. त्यास अनुसरुन रेशीम शेतीसाठी व रेशीमातील उत्पादनांच्या आधारे प्रक्रीया उद्योग सुरु करण्यासाठी आवश्यक पायाभुत सुविधा उभारण्याचा व बळकटीकरणाचा शासनाने निर्णय घेतला आहे.
२. सदर योजनेला वरील प्रमाणे प्रशासकीय मान्यता देण्यात आल्यानंतर अर्थसंकल्पीय तरतुदीसाठी नवीन लेखाशीर्ष उघडण्यासाठी नियोजन व वित्त विभागाच्या मान्यतेने प्रस्ताव महालेखापाल यांच्या मान्यतेसाठी पाठविण्यात येईल.
# Page 2
शासन निर्णय क्रमांकः प्रावियो - १०१८/प्र. क्र. ४५/ रेशीम कक्ष
३. उपरोक्त खर्च भागविण्यासाठी नियंत्रक अधिकारी म्हणून उपसचिव, (रेशीम कक्ष) सहकार, पणन व वस्त्रोद्योग विभाग यांना प्राधिकृत करण्यात येत आहे.