# Page 1
विधानमंडळाच्या कामकाजाच्या अनुषंगाने करण्यात आलेल्या पत्रव्यवहाराची तातडीने दखल घेऊन योग्य ती माहिती वेळीच उपलब्ध करुन देण्याबाबत तसेच चर्चेसाठी मंत्रालयात उपस्थित रहाण्याबाबत.
महाराष्ट्र शासन
महिला व बाल विकास विभाग
शासन परिपत्रक क्रमांक :- आस्था-२०१८/प्र.क्र.४६/का.१
नवीन प्रशासन भवन, ३ रा मजला,
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२
दिनांक :- २७ मार्च, २०१८
शासन परिपत्रक
महिला व बाल विकास विभागाच्या नियंत्रणाखाली राज्यात विविध क्षेत्रिय कार्यालये कार्यरत
आहेत. या विभागाकडून प्रामुख्याने महिलांच्या व बालकांच्या विकासाच्या योजना केंद्र व राज्य यांच्या
संयुक्त विद्यमानाने क्षेत्रिय कार्यालयामार्फत राबविण्यात येत आहेत. महिला व बाल विकास विभाग हा
अतिसंवेदनशिल विभाग असून कुपोषणाच्या अनुषंगाने अनेक तक्रारी न्यायालयात / विधानमंडळात
वारंवार उपस्थित होत असतात. विभागाकडून ज्या योजना प्रामुख्याने जनतेसाठी राबविण्यात येतात
त्याची माहिती वेळोवेळी शासनाच्या वरिष्ठ अधिकाऱ्यांना मागणीनुसार वेळेत उपलब्ध करुन देणे हे
क्षेत्रिय कार्यालयांची प्राथमिक जबाबदारी आहे.
२. शासनाच्या असे निदर्शनास आले आहे की, विधानमंडळात उपस्थित झालेले विभागाचे प्रश्न/
लक्षवेधी / ठराव / अल्पकालिन चर्चा इ. अनुषंगाने वस्तुस्थितीदर्शक माहिती विभागाचे सचिव /
मा. राज्यमंत्री / मा. मंत्री (म. व बा. वि.) यांना स्वतः आयुक्त, महिला व बाल विकास, पुणे, आयुक्त,
एकात्मिक बाल विकास सेवा योजना, नवी मुंबई तसेच व्यवस्थापकीय संचालक, महिला आर्थिक
विकास महामंडळ, मुंबई यांनी मंत्रालयात / विधानमंडळात उपस्थित राहुन अवगत करणे आवश्यक
आहे. तथापि संबधित अधिकारी स्वतः विधानमंडळात उपस्थित रहात नाहीत. याबाबत मा.मंत्री
(म.व बा.वि.) यांनी तीव्र नाराजी व्यक्त केली आहे.
३. विभागाच्या नियंत्रणाखालील सर्व विभागप्रमुख / कार्यालय प्रमुख व सर्व संबंधित अधिकारी
यांना याद्वारे सक्त ताकीद देण्यात येते की, विधानमंडळाच्या सर्व अधिवेशनामध्ये विभागातील संबंधीत
विधानमंडळ समन्वय अधिकारी / संबधित कक्ष अधिकारी / अवर सचिव / उप सचिव /सह सचिव,
महिला व बाल विकास यांचेशी संपर्क साधुन त्यांच्या कार्यालयाशी संबंधित प्रश्न / लक्षवेधी / ठराव /
अल्पकालिन चर्चा इ. चर्चेसाठी मंत्रालयात / विधानमंडळात केव्हा उपस्थित रहावे याबाबत तारीख व
# Page 2
शासन परिपत्रक क्रमांकः आस्था-२०१८/प्र.क्र.४६/का.१
वेळ घ्यावी. प्रश्न / लक्षवेधी / ठराव / अल्पकालिन चर्चा इ. उपस्थित झाल्यास स्वत: विधानमंडळात
उपस्थित राहुन वस्तुस्थिती दर्शक माहिती मा.राज्यमंत्री/ मा.मंत्री (म. व बा. वि.) यांना अवगत करावी.
आवश्यकता असल्यास आपल्या कार्यालयातील अधिकाऱ्यांना सोबत आणण्यास हरकत नाही, तथापि
त्यांच्यावर माहिती उपलब्ध करुन देण्याची जबाबदारी सोपवू नये. तसेच आपल्या कार्यालयात समन्वय
अधिकारी विधानमंडळ कामकाज यांची त्वरीत नेमणुक करावी व त्यांचा दुरध्वनी क्रमांक अवगत करावा.
४. विभागातील कक्ष अधिकारी / अवर सचिव / उप सचिव / सह सचिव / यांना सूचित करण्यात
येते की, त्यांनी विभागाच्या नियंत्रणाखालील विभागप्रमुख / कार्यालय प्रमुख यांना विधानमंडळात
उपस्थित प्रश्न / लक्षवेधी / ठराव / अल्पकालिन चर्चा इ. चर्चेसाठी कोणाकडे, केव्हा व व कोठे व किती
वाजता उपस्थित रहावे, याबाबत वेळीच कळविण्याची दक्षता घ्यावी.