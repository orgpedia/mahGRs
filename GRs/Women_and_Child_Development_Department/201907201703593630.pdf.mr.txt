# Page 1
दि चिल्ड्रेन्स एड् सोसायटी, मुंबई यांची मानखुर्द येथल औद्योगिक प्रशिक्षण संस्था कौशल्य विकास व उद्योजकता विभागाकडून चालविण्यात येणेबाबत.
महाराष्ट्र शासन
महिला व बाल विकास विभाग
शासन निर्णय क्र. बालगृ-२०१८/प्र.क.२४८/का-८
नवीन प्रशासन भवन, ३ रा मजला,
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
दिनांक- १९ जुलै, २०१९
संदर्भ : जनहित याचिका क्र. ८१ (L)/२०१५, कमल जगदीश सिंग विरुध्द महाराष्ट्र शासन.
प्रस्तावना : दि चिल्ड्रेन्स एड् सोसायटी, मुंबई ही ब्रिटीशकाळात स्थपित संस्था असून सदर संस्था प्रामुख्याने बाल न्याय (मुलांची काळजी व संरक्षण) अधिनियम, २०१५ च्या तरतूदी अंतर्गतच्या ० ते १८ वयोगटातील बालकांसाठी मुंबई (डोगरी, माटुंगा) व मुंबई उपनगरात (मानखुर्द) बालगृह/निरीक्षणगृह चालवित आहे.
२. सदर संस्थेमार्फत चालविण्यात येणाऱ्या बालगृहात प्रामुख्याने विधी संघर्षग्रस्त बालके व काळजी व संरक्षणाची गरज असलेली बालके (अनाथ, निराधार, रस्त्यावरील बालके, लैंगिक अत्याचारास बळी पडलेली बालके) यांना दाखल असतात. या बालकांना अन्न, वस्त्र, निवारा, शिक्षण, व्यावसायिक प्रशिक्षण इत्यादी सारख्या सुविधा पुरविण्यात येऊन त्यांचे पुनर्वसन आणि सामाजिक पुर्नस्थापना करण्याचा प्रयत्न संस्थेकडून केला जातो. या संस्थेच्या बालगृहांच्या कर्मचारी आकृतीबंधास महिला व बाल विकास विभागाकडून मान्यता असून कर्मचारी वेतनासाठी वेतनश्रेणीनुसार १०० टक्के वेतन सहायक अनुदान विभागाकडून संस्थेस उपलब्ध करण्यात येते. तसेच संस्थेत दाखल
प्रवेशिताच्या परिपोषणासाठी प्रति प्रवेशित प्रति माह रु.१५००/- याप्रमाणे सहायक अनुदान देण्यात येते.
३. दि चिल्ड्रेन्स एड् सोसायटी, मुंबई यांच्या मानखुर्द येथील औद्योगिक प्रशिक्षण संस्था (Industrial Training Institute) प्रकल्पास सन १९८९ पासून शासनाची (उच्च व तंत्र शिक्षण विभाग) कायमस्वरुपी विना अनुदान तत्त्वावर मान्यता आहे. खाजगी औद्योगिक प्रशिक्षण संस्थांना शासनाकडून अनुदान देण्यात येत नाही. मात्र संस्थेच्या आर्थिक अडचणींमुळे सदर औद्योगिक प्रशिक्षण संस्था हा २०१२ मध्ये बंद झाला होता.
सदर औद्योगिक प्रशिक्षण संस्था पुन्हा सुरु करणेबाबत मा. उच्च न्यायालय, मुंबई येथे दाखल जनहित याचिका क्र. (L) ८१/२०१५ मध्ये दिलेल्या निर्देशानुसार सोसायटीकडून सदर औद्योगिक प्रशिक्षण संस्था पुन्हा चालू करण्यात आली आहे.
४. सन २०१६, २०१७ व सन २०१८ मध्ये पुढील आदेश होईपर्यंत सदर औद्योगिक प्रशिक्षण संस्था मध्ये प्रवेशित दाखल करण्यास संबंधित सक्षम यंत्रणेकडून मान्यता प्रदान असून सद्य:स्थितीत जोडारी (Fitter), तारतंत्री (Wireman) व इलेक्ट्रॉनिक मेकॅनिक (Electronic Mechanic) ह्या अभ्यासक्रमांतर्गत प्रवेशित दाखल आहेत. सदर औद्योगिक प्रशिक्षण संस्था मध्ये प्रामुख्याने संस्थेच्या बालगृहात दाखल प्रवेशितांना प्रवेश दिला जातो. तसेच संस्थेच्या बाहेरील मुले देखील येथे प्रवेश घेऊ शकतात. बाल न्याय अधिनियमांतर्गत दाखल प्रवेशितांच्या पुनर्वसनाच्या अनुषंगाने औद्योगिक प्रशिक्षण संस्था हा अत्यंत उपयोगी प्रकल्प आहे.
बालगृहांतील प्रवेशितांसाठी येथे मोफत औद्योगिक प्रशिक्षण दिले जाते. बालगृह व्यतिरिक्तच्या
# Page 2
शासन निर्णय क्रमांकः बालगृ-२०१८/प्र.क.२४८/का-८
प्रवेशितांकडून त्यासाठी शुल्क आकारण्यात येते. उपलब्ध होणाऱ्या शुल्क आकारणीतून आणि संस्थेच्या इतर निधीतून ह्या औद्योगिक प्रशिक्षण संस्थेच्या कर्मचारी वेतन व इतर अनुषंगिक खर्च पुरविण्यात येतो. मात्र सदरची तरतूद आवश्यक खर्चासाठी कमी पडत आहे. त्यामुळे कर्मचारी वेतनासाठीचे प्रश्न सोडविण्यासाठी कायमस्वरुपी आवश्यक निधी आणि मनुष्यबळ उपलब्ध होणे आवश्यक आहे. तथापि, सदर औद्योगिक प्रशिक्षण संस्था सक्षमरितीने चालविणे संस्थेस शक्य नसल्याने तसेच औद्योगिक प्रशिक्षण संस्था हा विषय महिला व बाल विकास विभागांतर्गत नसल्याने त्यासाठी सक्षम व प्रशिक्षीत मनुष्यबळ देखील ह्या विभागाकडे उपलब्ध नाही.
५. दि चिल्ड्रेन्स एड् सोसायटी, मुंबई ह्या संस्थेची मानखुर्द येथील आय.टी.आय. शासनाच्या कौशल्य विकास व उद्योजकता विभागामार्फत चालविण्यास भविष्यातील बालगृह/निरीक्षणगृहातील प्रवेशितांच्या पुनर्वसनाच्या अनुषंगाने चांगला कायमस्वरुपी पर्याय उपलब्ध होणे शक्य आहे. तरी, दि चिल्ड्रेन्स एड् सोसायटी, मुंबई ह्या संस्थेची मानखुर्द येथील औद्योगिक प्रशिक्षण संस्था कौशल्य विकास व उद्योजकता विकास विभागाकडून कार्यान्वीत करण्याची बाब शासनाच्या विचाराधीन होती.
शासन निर्णय : दि चिल्ड्रेन्स एड् सोसायटी, मुंबई या संस्थेच्या मानखुर्द येथील औद्योगिक प्रशिक्षण संस्थेचे कार्यान्वयन कौशल्य विकास व उद्योजकता विभागाकडून चालविण्यास या शासन निर्णयाद्वारे मान्यता देण्यात येत आहे.
२. दि चिल्ड्रेन्स एड् सोसायटी, मुंबई या संस्थेच्या मानखुर्द येथील औद्योगिक प्रशिक्षण संस्थेचे कार्यन्वयन कौशल्य विकास व उद्योजकता विभागाकडून करण्याच्या अनुषंगाने पुढील आवश्यक ती कार्यवाही दि चिल्ड्रेन्स एड् सोसायटी, मुंबई यांचेकडून करण्यात येईल. सदर औद्योगिक प्रशिक्षण संस्थेमध्ये बालगृह / निरीक्षणगृहातील प्रवेशितांना नि:शुल्क प्रवेश देण्यात येईल. तर सदर प्रवेशितांसोबत इतर जागांवर अन्य मुलांना प्रवेश देणे व शुल्क आकारणे याबाबत निर्णय घेण्यास कौशल्य विकास व उद्योजकता विभाग सक्षम राहील. कौशल्य विकास व उद्योजकता विभागाकडून सदर औद्योगिक प्रशिक्षण संस्था चालविताना सदर औद्यागिक प्रशिक्षण संस्थेमध्ये अभ्यासक्रमाव्यतिरीक्त अन्य अभ्यासक्रम राबविण्यास कौशल्य विकास व उद्योजकता विभाग सक्षम राहील.
# Page 3