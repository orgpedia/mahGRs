# Page 1
उच्च शिक्षण संचालनालयांतर्गत ठोक मासिक मानधनावर कार्यरत असलेल्या विधि अधिकाऱ्यांच्या मानधनात वाढ करुन निवडीबाबत कार्यपद्धती विहित करणेबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्र. संकीर्ण-२०१५/(११/१५)/मशि-१
मंत्रालय, मुंबई- ४०० ०३२
दिनांक : २८ जानेवारी, २०१९.
संदर्भ : (१) उच्च व तंत्र शिक्षण विभाग शासन निर्णय क्र.डिएचई-१००८/(९७/०८)/मशि-६, दि.१३.०२.२००९.
(२) उच्च व तंत्र शिक्षण विभाग शासननिर्णय क्र.एससीपी-२०११/(२१३/११)/मशि-१, दि.१५.०३.२०१२.
प्रस्तावना : उच्च शिक्षण संचालनालयांतर्गत विभागीय सहसंचालक कार्यालय, मुंबई, नागपूर, औरंगाबाद व उच्च शिक्षण संचालनालय, पुणे मुख्यालय येथे विधि अधिकाऱ्यांची ४ पदे रु.८,०००/- इतक्या ठोक मासिक वेतनावर भरण्यास संदर्भाधीन क्र. (१) च्या शासन निर्णयान्वये मंजुरी देण्यात आली होती. सदर ठोक मासिक वेतनात सुधारणा करुन ते रु. १६,०००/- करण्यास संदर्भाधीन क्र.(२) च्या शासन निर्णयान्वये मंजुरी देण्यात आली आहे. विधि अधिकाऱ्यांच्या सदर ठोक मासिक मानधनात वाढ करण्याचा तसेच नियुक्तीसंदर्भातील कार्यपद्धती व विधि अधिकाऱ्यांची कर्तव्ये व जबाबदाऱ्या निश्चित करण्याची बाब शासनाच्या विचाराधीन होती.
शासन निर्णय : उच्च शिक्षण संचालनालयाचे अंतर्गत न्यायालयीन प्रकरणांमध्ये शासनाची बाजू योग्यरित्या मांडून न्यायालयीन प्रकरणांचा जलदगतीने निपटारा करण्याकरिता संचालक व सर्व विभागीय सहसंचालक यांना सहाय्य व्हावे, या दृष्टीने विभागीय सहसंचालक कार्यालय, मुंबई, नागपूर, औरंगाबाद व उच्च शिक्षण संचालनालय, पुणे मुख्यालय येथे ठोक मासिक वेतनावर विधि अधिकाऱ्यांची पदे निर्माण करण्यात आलेली आहेत. विधि अधिकारी पदाचे रु.१६,०००/- इतके ठोक मासिक मानधन सुधारित करुन ते रु. ३५,०००/ (रुपये पस्तीस हजार फक्त) करण्यास पुढील अटी व शर्तीच्या अधीन राहून मान्यता देण्यात येत आहे. सदरचे सुधारित ठोक मासिक मानधन या शासन निर्णयाच्या दिनांकापासून, या शासन निर्णयात विहित केलेल्या कार्यपद्धतीनुसार नियुक्त झालेल्या विधि अधिकाऱ्यांना लागू राहील.
२. विधि अधिकाऱ्यांकडे सोपविण्यात आलेले विभाग पुढीलप्रमाणे राहतील.
---------------------------------------------------------------------------------------------------
| अ. क्र. | विधि अधिकारी | सोपविण्यात आलेले विभाग |
| १. | विधि अधिकारी, उच्च शिक्षण संचालनालय, पुणे मुख्यालय | मुख्यालय व पुणे |
| २. | विधि अधिकारी, विभागीय सहसंचालक कार्यालय, उच्च शिक्षण, औरंगाबाद. | औरंगाबाद, नांदेड, जळगाव. |
| ३. | विधि अधिकारी, विभागीय सहसंचालक कार्यालय, उच्च शिक्षण, नागपूर. | नागपूर, अमरावती. |
| ४. | विधि अधिकारी, विभागीय सहसंचालक कार्यालय, उच्च शिक्षण, मुंबई. | मुंबई, पनवेल, कोल्हापूर, सोलापूर. |
---------------------------------------------------------------------------------------------------
# Page 2
शासन निर्णय क्रमांकः संकीर्ण-२०१५/(११/१५)/मशि-१
३. विधि अधिकारी नियुक्त करण्याची प्रक्रिया
३.१ शैक्षणिक अर्हता व अनुभव : १. उमेदवार मान्यताप्राप्त विद्यापीठाचा कायद्याचा पदवीधर असेल. तो सनदधारक असेल.
२. “विधि अधिकारी” या पदासाठी वकिली व्यवसायाचा किमान ५ वर्षांचा अनुभव आवश्यक राहील.
३. उमेदवार सेवाविषयक, प्रशासनिक अशा सर्व प्रकारच्या कायद्याची स्थिती तथा विभागीय चौकशी इ. बाबत ज्ञानसंपन्न असेल, ज्यामुळे कायदेविषयक कार्यवाही कार्यक्षमतेने पार पाडू शकेल.
४. उमेदवारास मराठी, हिंदी व इंग्रजी या भाषांचे पुरेसे ज्ञान असेल.
५. “विधि अधिकारी” या पदासाठी उमेदवाराचे वय नियुक्तीवेळी ३५ वर्षांपेक्षा जास्त नसेल.
३.२ विधि अधिकारी पदासाठीची निवडप्रक्रिया : विधि अधिकारी यांची नियुक्ती करण्यासाठी मुलाखतीकरिता संचालक, उच्च शिक्षण, पुणे हे स्थानिक व राज्य पातळीवरील प्रमुख वृत्तपत्रांत जाहिरात देतील. तसेच ही जाहिरात उच्च शिक्षण संचालनालयाच्या संकेतस्थळावर पुरेशा कालावधीपर्यंत ठेवण्यात येईल. अर्ज ऑनलाईन पद्धतीने मागविण्यात येतील. विधि अधिकाऱ्यांची निवड उमेदवारांकडून प्राप्त अर्जांची पडताळणी केल्यानंतर अर्हता पूर्ण करणाऱ्या उमेदवारांच्या मुलाखतीद्वारे करण्यात येईल. प्रत्येक “विधि अधिकारी” पदासाठी स्वतंत्र मुलाखत घेण्यात येईल. विधि अधिकाऱ्यांची निवड संचालक, उच्च शिक्षण यांच्या अध्यक्षतेखालील निवडसमितीच्या अखत्यारित राहील. तसेच संचालक, उच्च शिक्षण हे नियुक्ती प्राधिकारी असतील.
३.२ विधि अधिकारी निवडीकरिता पुढील प्रमाणे समिती राहील १) संचालक, उच्च शिक्षण, पुणे अध्यक्ष २) संबंधित सह सचिव, विधि व न्याय विभाग (नागपूर/मुंबई/औरंगाबाद) सदस्य ३) विधि तज्ज्ञ (शासन शिफारशित) सदस्य ४) सह सचिव/उप सचिव (विधि), उच्च व तंत्र शिक्षण विभाग, मंत्रालय, मुंबई सदस्य ५) संबंधित विभागीय सहसंचालक, उच्च शिक्षण (पुणे/नागपूर/मुंबई/औरंगाबाद) सदस्य सचिव
पुणे मुख्यालयात नियुक्त करावयाच्या विधि अधिकाऱ्यांसाठीच्या मुलाखतीसाठी सहसचिव, विधिव न्याय विभाग, मुंबई ह्यांची “सदस्य” म्हणून नियुक्ती करण्यात येत आहे.
समितीमार्फत निवड झालेल्या उमेदवारास नियुक्तीबाबत लेखी स्वरुपात संचालक, उच्च शिक्षण यांच्यामार्फत कळविण्यात येईल.
निवड झालेल्या उमेदवारास विनिर्दिष्ट करारनामा करणे बंधनकारक राहील. शासनाच्या वतीने संचालक, उच्च शिक्षण, पुणे हे करारनामा करतील.
४. विधि अधिकारी यांची कर्तव्ये व जबाबदाऱ्या : १. सर्व प्रकारच्या कायदेविषयक बाबींत/न्यायालयीन प्रकरणी सल्ला देणे व न्यायालयीन प्रकरणे हाताळणे.
पृष्ठ ५ पैकी २
# Page 3
शासन निर्णय क्रमांकः संकीर्ण-२०१५/११/१५)/मशि-१
२. परिच्छेदनिहाय अभिप्राय तयार करणे/सेवाविषयक/प्रशासकीय/विभागीय चौकशी इत्यादी तथा समकालीन कायद्याची प्रस्थापित स्थिती याबाबत सर्व प्रकरणी सल्ला देणे व ती प्रकरणे हाताळणे.
३. प्रलंबित न्यायालयीन प्रकरणे तत्परतेने निकाली काढण्यासाठी सरकारी वकीलांकडे / सादरकर्ता अधिकाऱ्यांकडे पाठपुरावा करणे.
४. शासन प्रतिवादी आहे, अशा प्रकरणी सादर करावयाचे प्रतिज्ञापत्र संबंधित अधिकाऱ्यांचे मदतीने तयार करणे.
५. शपथपत्राचा मसुदा तयार करणे व त्यास सक्षम अधिकाऱ्याची मान्यता घेऊन, न्यायालयात विहित मुदतीत सादर होईल याची दक्षता घेणे.
६. जेथे शासनाचे विरोधात न्यायालयाने निकाल दिलेला आहे, अशा प्रकरणांमध्ये न्यायालयाच्या निर्णयाचा अभ्यास करुन तद्दनुषंगाने अपील दाखल करण्याच्या संदर्भात उचित कार्यवाही करणे.
७. अपील करणे योग्य असल्यास व तसा निर्णय झाल्यास संबंधित सरकारी वकीलांशी संपर्क साधून अपिलाचा अंतिम निर्णय लागेपर्यंत पाठपुरावा करणे. तसेच विहित मुदतीत अपील दाखल करुन न्यायनिर्णयास स्थगिती मिळविण्याठी पाठपुरावा करणे.
८. नेमून दिलेल्या संबंधित विभागातील सर्व न्यायालयीन प्रकरणांसाठी “नोडल अधिकारी” म्हणून काम पाहणे.
९. विधिविषयक कामकाजाबाबत वेळोवेळी नेमून दिलेले कार्य विहित मुदतीत पार पाडणे.
१०. निकाली निघालेल्या प्रकरणांबाबत न्यायालयाच्या आदेशानुसार कोणती कार्यवाही करणे अपेक्षित आहे, याबाबत अवगत करुन क्षेत्रीय स्तर, संचालनालय स्तर व शासनस्तरावर पाठपुरावा करणे.
११. विधि अधिकाऱ्यांकडे सोपविण्यात आलेल्या विभागातील न्यायालयीन प्रकरणांचा मासिक आढावा/अहवाल त्यांनी पुणे मुख्यालयात कार्यरत विधि अधिकाऱ्याकडे सादर करुन तो पुणे मुख्यालयातील विधि अधिकाऱ्याने संचालक, उच्च शिक्षण यांच्यामार्फत उच्च व तंत्र शिक्षण विभागास सादर करणे.
१२. उच्च व तंत्र शिक्षण विभागातील सह/उप सचिव (विधि) यांच्या संपर्कात राहून आवश्यक तेथे त्यांचे मार्गदर्शन घेऊन कार्यवाही करणे.
५. विधि अधिकाऱ्यांकडून सल्ला प्राप्त करुन घेणाऱ्या अधिकाऱ्यांची जबाबदारी : १. नियुक्त विधि अधिकाऱ्यांची सेवा तात्पुरत्या स्वरुपाची असून, तो पूर्णकालीन नियमित शासकीय सेवक नाही. त्यामुळे विधि सल्लागाराची नियुक्ती झाली म्हणजे सर्व न्यायालयीन प्रकरणांबाबत पाठपुरावा करण्याची जबाबदारी विधि अधिकाऱ्यांची आहे, असे गृहीत धरण्यात येऊ नये. विधि अधिकारी हे न्यायालयीन प्रकरणी सहाय्य करण्यासाठी असून, त्या प्रकरणाची प्राथमिक जबाबदारी ही संबंधित अधिकाऱ्याची आहे.
२. न्यायालयीन प्रकरणाचा पाठपुरावा करणे, न्यायालयात शासनाची बाजू प्रभावीपणे मांडणे व शासनाचे हित जोपासणे.
३. प्रकरणांबाबत आवश्यक दस्तऐवज विधि सल्लागारास पुरविणे आणि जबाबदार व प्रकरणाबाबत माहितगार अधिकाऱ्यांनी विधि अधिकाऱ्यास माहिती देणे.
४. विधि अधिकाऱ्यांची भूमिका ही न्यायालयीन प्रकरणे हाताळण्यासाठी संबंधित अधिकाऱ्यांना वैधानिक सल्ला देण्याची आहे. त्यामुळे न्यायालयात दाखल करावयाच्या शपथपत्र/जबाबाचे प्राथमिक प्रारुप तयार करण्याकरिता प्राथमिक सर्व मदत विधि अधिकाऱ्यास करणे.
पृष्ठ ५ पैकी ३
# Page 4
शासन निर्णय क्रमांकः संकीर्ण-२०१५/११/१५)/मशि-१
५. न्यायालयीन प्रकरणे वगळता अन्य किरकोळ आणि नियमित स्वरुपांची प्रकरणे विधि अधिकाऱ्यावर सोपविण्यात येऊ नयेत. विधि अधिकाऱ्याची सेवा न्यायालयीन प्रकरणी उपयोगात आणावी. क्लिष्ट आणि अपरिहार्य तसेच दूरगामी परिणाम होणाऱ्या प्रकरणी, भविष्यात न्यायालयीन प्रकरणे उद्भवू नयेत, या करिता विधि अधिकाऱ्यांची मदत घ्यावी.
६. विधि अधिकारी त्यांचेवर सोपविलेल्या जबाबदाऱ्या चोखपणे बजावित आहे, याबाबत संनियंत्रण ठेवणे.
७. शासनाच्या विरोधात निकाल लागलेल्या प्रकरणी अपील/पुनर्विलोकन / पुनर्निरीक्षण अर्ज विहित मुदतीत (The limitation Act, १९६३ मध्ये विर्निदिष्ट कालावधीत) दाखल होईल, यांची दक्षता घेणे.
६. उपरोक्त प्रमाणे करण्यात येणारी विधि अधिकारी या पदावरील नियुक्ती ही खालील अटींच्या अधीन राहील.
१. सदर पदांवरील नेमणूक ही पूर्णत: तात्पुरती असेल. सदरहू विधि अधिकारी शासकीय कर्मचारी म्हणून गणले जाणार नाहीत. तसेच त्यांना सेवासातत्य मिळण्याबाबत कोणताही हक्क राहणार नाही. त्यांची नियुक्ती या शासन निर्णयासोबत जोडलेले परिशिष्ट “अ” मधील विनिर्दिष्ट करारनाम्याच्या अधीन राहील.
२. परिशिष्ट “अ” मधील उल्लेखित “सक्षम अधिकारी” याचा अर्थ संचालक, उच्च शिक्षण, महाराष्ट्र राज्य, पुणे असा आहे.
३. विधि अधिकाऱ्यास ठोक मासिक मानधन अदा करण्याची जबाबदारी संचालक, उच्च शिक्षण/ संबंधित सहसंचालक, उच्च शिक्षण यांची राहील.
४. सदर नेमणुका करार पद्धतीने प्रथमतः ११ महिन्यांसाठी करण्यात याव्यात. ११ महिन्यांनंतर आवश्यक असल्यास करारनाम्याची मुदत वेळोवेळी संचालक, उच्च शिक्षण यांच्या शिफारशीने व शासनाच्या पूर्वपरवानगीने वाढविता येईल. तथापि, अशी मुदत वाढविताना एकावेळी ही मुदत ११ महिन्यांपेक्षा अधिक असणार नाही, याची काळजी नियुक्ती प्राधिकारी घेईल. त्यानंतर अशा उमेदवाराची पुन:श्च नियुक्ती करणे आवश्यक आहे, असे सक्षम प्राधिकाऱ्याचे मत झाल्यास, त्या सक्षम अधिकाऱ्याच्या शिफारशीने व शासनाच्या पूर्वपरवानगीने त्या उमेदवारास नियुक्ती देता येऊ शकेल. अशा प्रकारे जास्तीत जास्त तीन वेळा नियुक्ती करता येईल. त्यानंतर अशा उमेदवाराची पुन:श्च नियुक्ती करणे आवश्यक आहे, असे सक्षम प्राधिकाऱ्याचे मत झाल्यास, त्या उमेदवारास पुनःश्च निवडप्रक्रियेस सामोरे जावे लागेल. नियुक्त विधि अधिकाऱ्यांच्या सेवा विहित कार्यपद्धती अनुसरुन कोणत्याही टप्प्यावर समाप्त करण्याचे अधिकार नियुक्ती प्राधिकाऱ्यांना राहतील.
५. संबंधित नियुक्ती प्राधिकारी शासनाचे वतीने नियुक्तीवेळी संबंधितांबरोबर करार करतील. कराराचे विहित प्रपत्र परिशिष्ट “अ” मध्ये देण्यात आले आहे. कराराची सर्व कागदपत्रे जतन करुन ठेवणे, ही त्या संबंधित कार्यालयाची जबाबदारी असेल.
६. नेमणूक करण्यात येणाऱ्या विधि अधिकाऱ्यांना ठोक मासिक मानधनाव्यतिरिक्त इतर कोणतेही भत्ते अनुज्ञेय होणार नाहीत.
७. सक्षम प्राधिकाऱ्यांनी या शासन निर्णयात करण्यात आलेल्या तरतुदींनुसार तथा शासनाचे धोरणानुसार उमेदवारांची निवड करण्यासाठी आवश्यक कार्यवाही करावी.
पृष्ठ ५ पैकी ४
# Page 5
शासन निर्णय क्रमांकः संकीर्ण-२०१५/(११/१५)/मशि-१
७. याबाबत होणारा खर्च संचालनालयाचे अंतर्गत उपलब्ध अर्थसंकल्पीय तरतुदींमधून भागविण्यात यावा.
८. हा शासन निर्णय वित्त विभागाचा अनौपचारिक संदर्भ क्र. ६२८/१८/व्यय-५ दि. २१.०७.२०१८ व विधि व न्याय विभागाच्या अनौपचारिक संदर्भ क्रमांक २३-अ/१८/का.२ दिनांक ०७.१२.२०१८ अन्वये मिळालेल्या मान्यतेनुसार निर्गमित करण्यात येत आहे.
# Page 6
# Page 7
# Page 8
# Page 9