# Page 1
राज्यातील तृतीयपंथीय विद्यार्थ्यांना उच्च व तंत्र शिक्षण विभागाच्या अधिपत्याखालील शिक्षणक्रमासाठी शैक्षणिक फी (शैक्षणिक शुल्क) माफ करणेबाबत.
महाराष्ट्र शासन
उच्च व तंत्रशिक्षण विभाग
शासन निर्णय क्रमांक: एनईपी-२०२२/प्र.क्र.०९/विशि-३, शिकाना
मंत्रालय, मुंबई ४०० ०३२,
दिनांक:०७ डिसेंबर, २०२३
संदर्भ :- तृतीयपंथीय व्यक्ती (हक्कांचे संरक्षण) अधिनियम, २०१९
प्रस्तावना तृतीयपंथीय व्यक्ती (हक्कांचे संरक्षण) अधिनियम, २०१९ मध्ये तृतीयपंथीयांच्या हक्कांचे आणि हिताचे रक्षण करण्यासाठी आणि शासनाने तयार केलेल्या कल्याणकारी योजनांमध्ये त्यांचा प्रवेश सुलभ करण्यासाठी शासन योग्य अशा कल्याणकारी उपाययोजना करेल. अशी तरतूद आहे. या अधिनियमातील कलम २(के) मध्ये तृतीयपंथीय व्यक्तीची व्याख्या विहित करण्यात आली असून प्रकरण ३ मध्ये तृतीयपंथीय व्यक्तीची ओळख प्रमाणीकरणाबाबतच्या तरतूदी विहित केलेल्या आहेत.
राष्ट्रीय शैक्षणिक धोरण, २०२० च्या राज्यामध्ये अंमलबजावणीच्या अनुषंगाने मा. मंत्री, उच्च व तंत्र शिक्षण यांच्या अध्यक्षतेखाली मंगळवार दिनांक ०५ डिसेंबर २०२३ रोजी आढावा बैठक आयोजित करण्यात आली होती. सदर बैठकीस अकृषि विद्यापीठांचे कुलगुरु उपस्थित होते. सदर बैठकीमध्ये तृतीयपंथियांसाठी शैक्षणिक सुधारणा या विषयावर अकृषि विद्यापीठाच्या कुलगुरूंसह चर्चा करण्यात आली. तृतीयपंथी विद्यार्थांना उच्च शिक्षण घेण्यासाठी येणा-या अडचणी, आर्थिक समस्या विचारात घेऊन त्यांना शिक्षणाच्या मुख्य प्रवाहात आणण्याच्या अनुषंगाने अशा विद्यार्थ्यांना मोफत उच्च शिक्षण उपलब्ध करुन देण्यासाठी विद्यापीठांनी पुढाकार घ्यावा यासाठी सर्व अकृषि विद्यापीठांना आवाहन करण्यात आले. सदर आवाहनाला प्रतिसाद देत सर्व कुलगुरुंनी एकमताने हा निर्णय मान्य केला आहे. याशिवाय, उच्च व तंत्र शिक्षण विभागाच्या अधिपत्याखालील सर्व संलग्नित शासकीय, अशासकीय अनुदानित व विनाअनुदानित तंत्रनिकेतनामधीलही तंत्र शिक्षण तृतीयपंथीय विद्यार्थ्यांना मोफत उपलब्ध करुन देण्याचेही निर्देश मा. मंत्री (उच्च व तंत्रशिक्षण) यांनी दिले आहेत. तरी, नमूद बैठकीतील सदर निर्णय व राष्ट्रीय शैक्षणिक धोरण-२०२० मधील सर्वसमावेशक शिक्षण पद्धती व समानता या मुद्यांच्या अंमलबजावणीच्या अनुषंगाने तृतीयपंथीय विद्यार्थ्यांना या विभागाच्या अघिपत्याखालील उच्च शिक्षणक्रमांसाठी शैक्षणिक शुल्क सवलत देण्याची बाब शासनाच्या विचाराधीन आहे.
शासन निर्णय: तृतीयपंथी विद्यार्थ्यांना उच्च शिक्षणाच्या संधी उपलब्ध करुन त्यांना उच्च शिक्षणाच्या प्रवाहात आणून समान शिक्षण उपलब्ध करुन देण्यासाठी, उच्च व तंत्र शिक्षण विभागाच्या अधिपत्याखालील सर्व प्रकारचे उच्च शिक्षण तृतीयपंथी विद्यार्थ्यांना मोफत मिळण्याच्या दृष्टीने, विद्यापीठांनी विद्यापीठात तसेच त्यांच्याशी संलग्नित महाविद्यालयात शिक्षण घेणा-या तृतीयपंथी विद्यार्थ्यांची शैक्षणिक फी (शैक्षणिक शुल्क) विद्यापीठाच्या स्वनिधीतून भरावी असे निदेश महाराष्ट्र सार्वजनिक विद्यापीठ अधिनियम, २०१६ मधील कलम ८ (७) मधील तरतूदीनुसार देण्यात येत आहेत.
तसेच, उच्च व तंत्र शिक्षण विभागाच्या अधिपत्याखालील सर्व संलग्नित शासकीय, अशासकीय अनुदानित व विनाअनुदानित तंत्रनिकेतनामध्ये शिक्षण घेणा-या तृतीयपंथीय विद्यार्थ्यांचे शैक्षणिक शुल्क महाराष्ट्र राज्य तंत्रशिक्षण मंडळ, मुंबई यांच्या स्वनिधीतून भरण्यात यावे.
# Page 2
शासन निर्णय क्रमांकः एनईपी-२०२२/प्र.क्र.०९/विशि-३, शिकाना
अशा तृतीयपंथीय विद्यार्थ्यांची ओळख प्रमाणिकरण संदर्भाधीन अधिनियमातील तरतूदीनुसार असणे आवश्यक राहील.