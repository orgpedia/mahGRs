# Page 1
राज्यात स्वयं अर्थसहाय्यित विद्यापीठांसंदर्भात प्रायोजक मंडळाकडून आकारण्यात येणाऱ्या शुल्कात सुधारणा करण्याबाबत.
महाराष्ट्र शासन
उच्च व तंत्र शिक्षण विभाग
शासन परिपत्रक क्रमांक : संकीर्ण-२०१७/प्र.क्र.(१४४/१७)/विशि-४
हुतात्मा राजगुरु चौक, मादाम कामा मार्ग,
मंत्रालय, मुंबई : ४०० ०३२.
दिनांक : १७ मार्च, २०२०.
संदर्भ:- १) उच्च व तंत्र शिक्षण विभाग, शासन निर्णय क्रमांक युएसजी २००६/प्र.क्र.(२५४/०६)/ विशि-४ / भाग-२, दिनांक २९ मे, २०१३.
२) उच्च व तंत्र शिक्षण विभाग, शासन निर्णय संकीर्ण-२०१७/प्र.क्र.(१४४/१७)/विशि-४, दिनांक १९ जानेवारी, २०१९.
शासन परिपत्रक राज्यात स्वयं अर्थसहाय्यित विद्यापीठ स्थापन करण्यासाठी व त्यांच्या कामकाजाचे, कार्याचे विनियमन करण्यासाठी आणि त्यांचेशी संबधित किंवा तद्नुषंगिक बाबींसाठी तरतूद करण्याकरिता दिनांक २९ मे, २०१३ रोजीच्या शासन निर्णयान्वये मार्गदर्शक सूचना निर्गमित करण्यात आलेल्या आहेत.
या मार्गदर्शक सूचनांमध्ये सुधारणा करुन सुधारीत मार्गदर्शक सूचना दिनांक १९ जानेवारी, २०१९ रोजीच्या शासन निर्णयान्वये निर्गमित केल्या आहेत. स्वयं अर्थसहाय्यित विद्यापीठ स्थापन करण्यासाठीच्या सुधारीत मार्गदर्शक सूचनांमधील सूचना क्र. ५ मधील तरतुदीन्वये विद्यापीठ स्थापन करण्यासाठी प्रायोजक मंडळाकडून आकरण्यात येणारे संस्करण शुल्क रुपये २५.०० लक्ष व सूचना क्र. १० मध्ये प्रायोजक मंडळास अपवादात्मक परिस्थितीत मुदतवाढ देण्यासाठी आकारण्यात येणारे शुल्क रुपये १२.५० लक्ष असे आहे.
२. विद्यापीठ अनुदान आयोग विनियम, २००३ मधील ३.१ नुसार व उक्त मार्गदर्शक सूचनांमधील तरतूदीनुसार प्रत्येक स्वयं अर्थसहाय्यित विद्यापीठांची स्थापना स्वतंत्र अधिनियमाद्वारे करण्यात येते.
विद्यापीठ स्थापन झाल्यानंतर विद्यापीठाच्या अधिनियमात कोणताही बदल करावयाचा झाल्यास विद्यापीठाकडून किती शुल्क आकारण्यात यावे, याबाबत कोणतीही तरतूद संबंधित विद्यापीठांच्या प्रचलित अधिनियमात / मार्गदर्शक सूचनांमध्ये अंतर्भूत नाही.
३. त्यास अनूलक्षून दिनांक १९ जानेवारी, २०१९ रोजीच्या सुधारीत मार्गदर्शक सूचनांमधील सूचना क्र.५ व १० येथे नमूद शुल्कामध्ये खालील अ.क्र.१ व २ नुसार सुधारणा करण्याचा तसेच अ.क्र.३ येथील तरतूद नव्याने अंतर्भूत करण्याचा निर्णय दिनांक ५ मार्च, २०२० रोजीच्या मंत्रीमंडळ बैठकीत घेण्यात आला आहे.
१) स्वयं-अर्थसहाय्यित विद्यापीठ स्थापन करण्यास इच्छुक असलेल्या प्रायोजक मंडळास प्रस्ताव सादर करण्यासाठीचे संस्करण शुल्क रुपये १.०० कोटी इतके आकारण्यात यावे.
# Page 2
शासन परिपत्रक क्रमांकः संकीर्ण-२०१७/प्र.क्र.(१४४/१७)/विशि-४
२) इरादा पत्र निर्गमित केल्यानंतर संबंधित प्रायोजक मंडळ एक वर्षाच्या विहित कालावधीत पुर्तता अहवाल सादर करण्यास सक्षम नसेल तर त्यापुढील एक वर्षाच्या वाढीव कालावधीकरिता प्रत्येक वर्षासाठी रुपये ५०.०० लक्ष इतके शुल्क आकारण्यात यावे.
३) स्वयं - अर्थसहाय्यित विद्यापीठाचा अधिनियम अंमलात आल्यानंतर, त्या अधिनियमात
कोणत्याही प्रकारची दुरुस्ती/सुधारणा/बदल करावयाचे प्रस्ताव संबंधित विद्यापीठाकडून प्राप्त झाल्यास त्यासाठीचे शुल्क रुपये ५०.०० लक्ष इतके आकारण्यात यावे.