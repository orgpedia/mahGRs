# Page 1
श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि.
कोल्हापूर या अनुदानित तंत्रनिकेतनामधील विनाअनुदानित शाखा व अभ्यासक्रमांना शासन अनुदान देणेबाबत.
महाराष्ट्र शासन
उच्च व तंत्र शिक्षण विभाग,
शासन निर्णय क्र. मान्यता-२०२३/(प्र.क्र.६३/२३) तांशि-५
मंत्रालय विस्तार भवन, मादाम कामा मार्ग,
हुतात्मा राजगुरु चौक, मुंबई ४०००३२.
दिनांक:- १० नोव्हेंबर, २०२३.
संदर्भ:- १) संचालक, तंत्रशिक्षण संचालनालय, महाराष्ट्र राज्य, मुंबई यांचे जा.क्र.१०/एनजीपी / २०२३ /४११, दिनांक ०१.०६.२०२३ .
२) मा.मंत्रिमंडळाच्या दि. ०३.१०.२०२३ रोजीच्या बैठकीत घेण्यात आलेला निर्णय.
प्रस्तावना :
केंद्र शासनाद्वारे देशातील अतिदुर्गम ग्रामीण भागातील जनतेला कमी खर्चात शैक्षणिक सुविधा प्राप्त व्हाव्यात यासाठी मा. एस. राधाकृष्णन यांच्या अध्यक्षतेखाली दि. ४ नोव्हेंबर, १९४८ रोजी शिक्षण समिती गठीत करण्यात आली होती. सदर समितीने देशातील एकूण १० विद्यापीठांमध्ये तंत्रनिकेतन अभ्यासक्रम राबविण्यासाठी शिफारस केलेली आहे. सदर १० विद्यापीठांमध्ये राज्यातील गारगोटी करमवीर हिरे रुरल इन्स्टियुट गारगोटी, जि.कोल्हापूर ( श्री मौनी विद्यापीठ, गारगोटी, जि. कोल्हापूर) यांचा समावेश आहे.
२. केंद्र सरकारच्या सन १९५२ च्या ग्रामीण विद्यापीठ कायदयानुसार श्री मौनी विद्यापीठ अंतर्गत इन्स्टिट्युट ऑफ सिव्हील अॅन्ड रुरल इंजिनिअरिंग या अनुदानित तंत्रनिकेतनाची स्थापना सन १९५७ साली अतिदुर्गम, ग्रामीण व डोंगराळ भागातील मुलांना अभियांत्रिकी शिक्षणाची संधी उपलब्ध करुन देण्यासाठी करण्यात आली आहे. त्याव्यतिरिक्त राज्यात शिवाजी लोक विद्यापीठ, अमरावती व आचार्य श्रीमन्ननारायण तंत्रनिकेतन, पिंपरी वर्धा या अन्य दोन संस्था केंद्र शासनाने सुरू केलेल्या आहेत. सदर संस्था केंद्र शासनाने वर्ष १९७४ पासून राज्य शासनाकडे वित्तीय सहाय्य मिळणेसाठी हस्तांतरीत केलेल्या असून त्यावेळी कमी खर्चात शिक्षणाच्या सुविधा निर्माण व्हाव्यात या उद्देशाने सुरू करण्यात आल्या आहेत.
३. श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि.कोल्हापुर या अतिदुर्गम डोगराळ भागातील शासन अनुदानित संस्थेतील विनाअनुदानित अभ्यासक्रमांना शासन अनुदान देणेबाबत सह्याद्री राज्य अतिथी गृह, मलबार हिल, मुंबई येथे मा.मंत्री (उच्च व तंत्र शिक्षण) यांचे अध्यक्षतेखाली दिनांक १८.०४.२०२३ रोजी बैठक पार पडली होती. सदर बैठकीत दिलेल्या निर्देशानुसार त्याबाबतचा प्रस्ताव तंत्रशिक्षण संचालनालयाने संदर्भाधिन पत्रान्वये सादर केलेला आहे. यानुषंगाने श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि. कोल्हापूर या अनुदानित तंत्रनिकेतनातील विनाअनुदानित शाखांना शासन अनुदान देणेबाबतची बाब शासनाच्या विचाराधीन
होती. याकरिता राज्य मंत्रिमंडळाच्या दि.०३.१०.२०२३ रोजीच्या बैठकीमध्ये सविस्तर विचारविनिमय करुन पुढीलप्रमाणे निर्णय घेण्यात आलेला आहे.
# Page 2
शासन निर्णय क्रमांकः मान्यता-२०२३/(प्र.क्र.६३/२३)तांशि-५
शासन निर्णय :
शैक्षणिक वर्ष २०२३-२४ पासुन श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि. कोल्हापूर या अनुदानित तंत्रनिकेतनातील विनाअनुदानित शाखांना ९० % शासन अनुदान देण्यास मान्यता देण्यात येत आहे.
१) श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि. कोल्हापूर (डीटीई कोड–६०१८) या अनुदानित संस्थेतील खालील ३ विनाअनुदानित पदविका अभ्यासक्रमांना शैक्षणिक वर्ष २०२३-२४ पासून शासनाचे ९० % अनुदान देण्यास मान्यता देण्यात येत आहे.
----------------------------------------------------------------------------------
| अ.क्र | पदविका अभ्यासक्रम | अभ्यासक्रम सुरु झाल्याचे वर्ष | सध्याची मान्य प्रवेशक्षमता |
| १ |  | विद्युत अभियांत्रिकी | १९८३ | ६० |
| २ | यंत्र अभियांत्रिकी | १९९६ | १२० |
| ३ | संगणक अभियांत्रिकी | २००९ | ४० |
| एकुण | २२० |
----------------------------------------------------------------------------------
२. श्री मौनी विद्यापीठ संचालित इन्स्टट्यूट ऑफ सिव्हील अँड रूरल इंजिनिअरींग, गारगोटी जि. कोल्हापूर या संस्थेमध्ये जहिरातीच्या माध्यमातुन विहीत निवड समितीमार्फत पदभरती करण्यात यावी. सदर पदभरती करताना या संस्थेत विनाअनुदानित अभ्यासक्रमावर कार्यरत असलेल्या शिक्षक व शिक्षकेतर कर्मचा-यांना निवडप्रक्रियेमध्ये खालील अटींच्या अधीन राहुन प्राधान्य देण्यात यावे.
१. संचालक, तंत्रशिक्षण यांनी विभागाचा आकृतीबंध, आरक्षण धोरणाचे पालन, शिक्षक व शिक्षकेतर कर्मचा-यांची संबंधित पदासाठी आवश्यक असलेली शैक्षणिक व अन्य आवश्यक अर्हता तपासून घ्याव्यात.
२. या संस्थेमध्ये कार्यरत असलेल्या शिक्षक व शिक्षकेतर कर्मचा-यांची निवड झाल्यास त्यांची सेवा कोणत्याही
लाभांसाठी जोडुन मिळणार नाही तसेच सदर शासन निर्णय निर्गमित होण्यापूर्वीची कोणतीही वेतन थकबाकी अनुज्ञेय राहणार नाही.
३. श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि. कोल्हापूर संस्थेकरीता खालील एकूण १६ शिक्षकीय पदे निर्माण करण्यास मान्यता देण्यात येत आहे.
-----------------------------------------------------------------------------------------------------------------------
| अ. क्र. | पदनाम | पदसंख्या | एकूण पदसंख्या | वेतनस्तर |
| १ | विभागप्रमुख–यंत्र विभागप्रमुख विद्युत | ०१ ०१ | ०२ | १३ ए १ (१३१४०० – २०४७००) |
|  | अधिव्याख्याता-यंत्र अधिव्याख्याता -विद्युत अधिव्याख्याता-संगणक अधिव्याख्याता-गणित | ०५ ०४ ०४ ०१ | १४ | ९ए (५६१०० – १८२४००) |
| एकूण पदे | १६ |  |
-----------------------------------------------------------------------------------------------------------------------
४. सद्यस्थितीत अनुदानित संस्थेमध्ये मंजुर असलेल्या अधिव्याख्याता (उपयोजित यंत्रशास्त्र) या पदाचे रुपांतरण कर्मशाळा अधिक्षक या पदामध्ये करण्यास मान्यता देण्यात येत आहे.
पृष्ठ ३ पैकी २
# Page 3
शासन निर्णय क्रमांकः मान्यता-२०२३/(प्र.क्र.६३/२३)तांशि-५
५. उपरोक्त संस्थेमधील विनाअनुदानित अभ्यासक्रमांना अनुदान सुरू झाल्यानंतर नव्याने निर्माण केलेल्या पदांकरिता भरती प्रक्रिया शासन मान्यतेने राबविण्यात यावी.
६. भरती प्रक्रिया राबविल्यानंतर शिक्षक व शिक्षकेतर कर्मचाऱ्यांना दिल्या जाणाऱ्या नियमित नियुक्तीनंतरच त्यांना प्रचलित नियमानुसार वेतन, अनुषंगिक भत्ते व निवृत्तीनंतरचे लाभ अनुज्ञेय करण्यात येतील.
७. श्री मौनी विद्यापीठ संचालित इन्स्टिटयूट ऑफ सिव्हील अँड रुरल इंजिनिअरिंग, गारगोटी, जि.
कोल्हापूर संस्थेकरीता निर्माण करावयाच्या १६ शिक्षकीय पदांच्या वेतनासाठी अंदाजे रु. १,७३,५८,१९२/ एवढा तसेच वेतनेतर अनुदानासाठी रु.३,४९,८००/- इतका असा एकूण रु.१,७७,०७,९९२ /- इतका नव्याने वार्षिक आर्थिक भार शासनावर येणार आहे. तरी सदर अभ्यासक्रम अनुदानित केल्यानंतर नवीन पदनिर्मितीसाठी व वेतनेतर खर्चासाठी येणाऱ्या अंदाजे निधी रक्कम रु. १,७७,०७,९९२/- इतका वार्षिक निधी देण्यास मान्यता देण्यात येत आहे.
८. या शासन निर्णयाच्या अनुषंगाने संचालक, तंत्रशिक्षण संचालनालय यांनी पुढील आवश्यक ती कार्यवाही पुर्ण करावी.
९. सदर शासन निर्णय मंत्रीमंडळाच्या दि.०३.१०.२०२३ रोजीच्या बैठकीमध्ये प्राप्त सहमतीनुसार निर्गमित करण्यात येत आहेत.