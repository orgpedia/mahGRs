# Page 1
स्वामी रामानंद तीर्थ मराठवाडा विद्यापीठ, नांदेड विद्यापीठाच्या भू-संपादन प्रकरणी न्यायालयाच्या आदेशाप्रमाणे वाढीव मोबदला अदा करण्यासाठी अनुदान उपलब्ध करुन देणेबाबत....
महाराष्ट्र शासन
उच्च व तंत्र शिक्षण विभाग
शासन निर्णय क्रमांक : एसआरटी-२०२१/प्र.क्र.६४/विशि-२
मंत्रालय विस्तार भवन, मुंबई - ४०० ०३२.
दिनांक : २० सप्टेंबर, २०२२.
पहा :- कुलसचिव, स्वामी रामानंद तीर्थ मराठवाडा विद्यापीठ, नांदेड यांचे दि.२२.०८.२०२२ रोजीचे पत्र.
प्रस्तावना:
स्वामी रामानंद तीर्थ मराठवाडा विद्यापीठ, नांदेड विद्यापीठाकरीता मौजे पांगरी गट क्र १२१ मधील वादी श्री. शेख अली शेख ईस्माईल यांची १.७१ हेक्टर जमीन शासनामार्फत संपादित करुन विद्यापीठास वर्ग केली आहे. तथापि वादी यांनी कमी मोबदला मिळाल्याच्या कारणास्तव वाढीव मावेजा मिळण्याकरीता मा.दिवाणी न्यायालय वरिष्ठ स्तर, नांदेड येथे एल.ए.आर.क्र.२५९/२००० दाखल केले होते. प्रस्तुत दाव्यामध्ये मा. दिवाणी न्यायाधीश वरिष्ठ स्तर, नांदेड यांनी रु.७५,०००/- प्रति हेक्टर या दराने मावेजा देण्याचे आदेशित केले होते. मा. दिवाणी न्यायालय वरिष्ठ स्तर, नांदेड यांच्या निकालाविरोधात वादींनी मा.उच्च न्यायालय औरंगाबाद खंडपीठ, येथे प्रथम अपील क्र.१४२८/२०११ दाखल केले होते. सदर अपीलात स्वामी रामानंद तीर्थ मराठवाडा विद्यापीठ, नांदेड, महाराष्ट्र शासन वतीने जिल्हाधिकारी नांदेड व विशेष भुसंपादन अधिकारी, नांदेड यांना प्रतिवादी करण्यात आले होते.
तदनुषंगाने दि.१०.०८.२०१७ रोजी मा. उच्च न्यायालय खंडपीठ, औरंगाबाद यांनी वादीचे पहिले अपील मंजूर करून वादी यांना प्रति हेक्टर रु.१,७५,०००/- या दराने वाढीव मावेजा देण्याचे आदेशित केले आहे.
तदनंतर मा. न्यायालयाने देण्यास सांगितलेल्या वाढीव मावेजाची अंमलबजावणी करिता मा. दिवाणी न्यायाधीश वरिष्ठ स्तर, नांदेड येथे स्वामी रामानंद तीर्थ मराठवाडा विद्यापीठ, नांदेड यांच्या विरूध्द रेग्युलर दरखास्त क्र.६८/२०१२ दाखल करण्यात आले. तसेच मा. दुसरे सह.दिवाणी न्यायालय, वरिष्ठ स्तर, नांदेड यांनी वाहन जप्ती आदेश निर्गमित केले आहेत. सदर आदेशाच्या अनुषंगाने वाहन जप्ती आदेश टाळण्याकरीता वाढीव मावेजापोटी द्यावयाची रक्कम रु.२०,००,४४०/ विद्यापीठास उपलब्ध करुन देण्याची संदर्भाधिन पत्रान्वये विनंती केली आहे. सदर विनंतीस अनुलक्षुन वाढीव मावेजापोटी निधी उपलब्ध करुन देण्याची वित्त विभागास विनंती करण्यात आली होती. वित्त विभागाने सदरहु निधी उपलब्ध करुन देण्यास सहमती दर्शविली आहे. तद्नुषंगाने प्रस्तुत प्रकरणात संपादित जमिनीचा जप्ती वारंट रद्द होणेसाठी वाढीव मावेजा अदा करण्यासाठी स्वामी रामानंद तीर्थ मराठवाडा विद्यापीठास निधी उपलब्ध करुन देण्याची बाब शासनाच्या विचाराधीन होती.
# Page 2
शासन निर्णय क्रमांकः एसआरटी-२०२१/प्र.क्र.६४/विशि-२
शासन निर्णय :
प्रस्तावनेत नमूद केल्याप्रमाणे न्यायालयीन निर्णयानुसार नांदेड विद्यापीठाच्या स्थापनेकरिता संपादित जमिनीचा जप्ती वारंट रद्द होणेसाठी वाढीव मावेजा अदा करण्यासाठी सन २०२२-२३ करीता स्वामी रामानंद तीर्थ मराठवाडा विद्यापीठ, नांदेड यांचा विकास (२२०२ ३५४८), ३१ सहाय्यक अनुदाने" या लेखाशिर्षाखाली अर्थसंकल्पित निधीतुन उपलब्ध झालेल्या तरतूदीमधून रु.२०,००,०००/- (अक्षरी रुपये वीस लक्ष फक्त) इतकी तरतूद स्वामी रामानंद तीर्थ मराठवाडा विद्यापीठ, नांदेड विद्यापीठास उपलब्ध करुन देण्यास शासनाची मंजूरी देण्यात येत आहे. सदरहू मंजूर झालेली तरतुद सदर विद्यापीठास तातडीने सुपूर्द करण्याची सर्वस्वी जबाबदारी संचालक (उच्च शिक्षण) महाराष्ट्र राज्य, पुणे यांची राहील.
२. वरील अनुदानाची सर्व कागदपत्रे व हिशेब महालेखापाल, महाराष्ट्र-१ किंवा प्रकरणपरत्वे महालेखापाल–२ नागपूर यांनी सदर कामाकरीता प्राधिकृत केलेले अधिकारी यांना तपासण्याचे अधिकार असून, त्यांनी मागणी केल्यास सर्व कागदपत्रे त्यांच्याकडे तपासणी करीता विद्यापीठाने सादर केली पाहिजेत. विद्यापीठास ज्या उद्दिष्टासाठी मंजुर केलेल्या अनुदानाचा वापर त्याच उद्दिष्टासाठी करावा आणि त्याबाबतचे विनियोग प्रमाणपत्र (Utilisation Certificate) संचालक, उच्च शिक्षण, पुणे यांचेमार्फत शासनास विहित वेळेत सादर करण्यात यावे.
३. सदर खर्च "मागणी क्रमांक - डब्ल्यु-२ प्रधानशिर्ष २२०२, सर्वसाधारण शिक्षण ०३, विद्यापीठीय व उच्च शिक्षण १०२, विद्यापीठांना सहाय्य, - पंचवार्षिक योजनांतर्गत योजना, (००) (१९) स्वामी रामानंद तीर्थ मराठवाडा विद्यापीठ, नांदेड यांचा विकास (२२०२३५४८), ३१ सहाय्यक अनुदाने" या लेखाशिर्षाखाली सन २०२२-२०२३ मधील मंजूर तरतुदीतून खर्ची टाकण्यात यावा.
४. सदर शासन निर्णय वित्त विभागाच्या सहमतीने (अनौपचारिक संदर्भ क्र.८७२/व्यय-५, दि.०८.०९.२०२२) निर्गमित करण्यात येत आहे.
# Page 3