# Page 1
कैवल्यधाम श्रीमान माधव योग मंदीर समिती, लोणावळा या संस्थेस केंद्र शासनाच्या धर्तीवर राज्य शासनाचा हिस्सा म्हणून अनुदान अदा करण्यास मान्यता देण्याबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्र. अर्थसं २०२१/(प्र.क्र.९७/२१)/म.शि.३
मादाम कामा मार्ग, हुतात्मा राजगुरु चौक,
मंत्रालय विस्तार इमारत, मुंबई - ४०० ०३२.
दिनांक : १३ डिसेंबर, २०२१.
वाचा :- १) शासन निर्णय, शिक्षण व समाज कल्याण विभाग, क्र.RSI २८६८-U, दि.२३/१२/१९६८.
२) शासन निर्णय, शिक्षण व सेवायोजन विभाग क्र.आरएसआय १७८१/१०८९५६/(५९२३) विशि-१, दि.३०/०८/१९८४.
प्रस्तावना :
तत्कालिन शिक्षण व समाज कल्याण विभाग, शासन निर्णय क्र. RSI २८६८-U, दि.२३/१२/१९६८ अनुसार कैवल्यधाम श्रीमान माधव योग मंदीर समिती, लोणावळा संस्थेच्या (१) वैज्ञानिक संशोधन विभाग (२) तत्वज्ञान साहित्यीक संशोधन विभाग या दोन विभागांकरिता मान्य आवर्ती खर्चाच्या ८० टक्के केंद्र शासनामार्फत आणि उर्वरित २० टक्के राज्य शासनामार्फत दिला जात होता. या शासन निर्णयान्वये सदर दोन विभागांच्या मान्य आर्वती खर्चाच्या २० टक्के इतके अनुदान विशेष बाब म्हणुन ३ वर्षांसाठी देण्यास मान्यता देण्यात आली होती.
शासन निर्णय, शिक्षण व सेवायोजन विभाग क्र. आरएसआय १७८१/१०८९५६/ (५९२३) विशि- १, दि.३०/०८/१९८४ अन्वये संस्थेच्या उपरोक्त दोन विभागांबरोबरच मध्यवर्ती प्रशासकीय विभाग’ या विभागास देखिल ८० टक्के अनुदान देणेबाबत भारत सरकारने घेतलेल्या निर्णयास अनुसरुन राज्य शासनामार्फत सन १९८२-८३ पासुन उरलेल्या २० टक्के खर्चाचा भार स्विकारण्याचा निर्णय घेण्यात आला होता.
याअनुषंगाने प्रत्येक वर्षी वित्त विभागाच्या मान्यतेने सदर संस्थेस अनुदान देण्यात येत होते.
कैवल्यधाम श्रीमान माधव योग मंदीर समिती, लोणावळा या संस्थेचे कार्य व सदर संस्थेच्या कार्याचा सर्वसामान्य जनतेला होणारा फायदा इ. बाबींचा फेरआढावा घेवून नव्याने शासन निर्णय निर्गमित करण्याची बाब शासनाच्या विचाराधीन होती. त्याप्रमाणे सदर संस्थेचा फेरआढावा घेण्यात आला असून सदर संस्थेस राज्य शासनामार्फत देण्यात येणाऱ्या अनुदानाबाबत शासनाने खालील निर्णय घेतलेला आहे.
शासन निर्णय :
कैवल्यधाम श्रीमान माधव योग मंदीर समिती, लोणावळा या संस्थेस आर्थिक वर्ष सन २०२२-२३ पासुन केंद्र शासनाच्या धर्तीवर राज्य शासनाचा हिस्सा म्हणुन केंद्र शासनाने वितरित केलेल्या अनुदानाच्या २५% किंवा जास्तीत जास्त रु.३७.६ लक्ष इतक्या मर्यादेत अनुदान अदा करण्यास पुढील अटींच्या अधीन राहुन मान्यता देण्यात येत आहे:
# Page 2
शासन निर्णय क्रमांक: अर्थसं २०२१/(प्र.क्र.९७/२१)/म.शि.३
१) सदर संस्थेस आर्थिक वर्ष सन २०२२-२३ पासुन अनुदान देणेबाबत निर्णय घेण्यात आला असुन त्याआधीचे राज्य शासनाकडुन थकीत दर्शविलेले कोणतेही अनुदान संस्थेस अनुज्ञेय राहणार नाही.
२) उपरोक्त प्रमाणे राज्य शासनाकडुन देण्यात येणारे अनुदान हे आर्थिक वर्ष सन २०२२-२३ पासुन पुढील पाच वर्षांसाठी अनुज्ञेय राहील. या पाच वर्षांच्या आत जर केंद्र शासनाने सदर संस्थेस अनुदान न देण्याचा निर्णय घेतल्यास राज्य शासनामार्फत देण्यात येणारे अनुदानही तेव्हापासुन बंद करण्यात येईल.
३) उपरोक्तप्रमाणे अनुदान देण्याचा निर्णय झाला म्हणजे संस्थेस निधी मिळण्याचा हक्क प्राप्त होत नाही. निधीच्या उपलब्धतेनुसार अनुदान मंजुर करण्यात येईल. थकीत अनुदानाबाबत पुढील आर्थिक वर्षात मागणी करता येणार नाही.
४) संस्थेने इतर उत्पन्नाचे नवीन स्त्रोत शोधुन राज्य शासनाकडुन उपरोक्त प्रमाणे देण्यात येणारे अनुदानही भविष्यात कमी करणे आवश्यक राहील.
५) केंद्र शासनामार्फत निर्गमित करण्यात येणाऱ्या मार्गदर्शक सूचना / नियमांचे काटेकोरपणे पालन करुन संस्थेत आरक्षण धोरणाची अंमलबजावणी करणे बंधनकारक राहील.
६) महालेखापाल कार्यालय व व त्यांच्या अधिपत्याखालील अन्य कार्यालये यांना कैवल्यधाम श्रीमान माधव योग मंदीर समिती, लोणावळा या संस्थेचे लेखे व त्यासंबंधीचे कागदपत्र तपासण्याचे अधिकार राहतील व त्यांनी मागणी केल्यास सर्व कागदपत्रे त्यांच्याकडे तपासणीसाठी सादर करण्याची जबाबदारी संस्थेची राहील.
७) केंद्र शासनाकडुन अनुदानाचा हप्ता प्राप्त झाल्यानंतर संस्थेने राज्य हिश्याची मागणी संचालक, उच्च शिक्षण यांचेमार्फत करावी.
८) संस्थेने त्यांच्या विविध उपक्रमांची माहिती वेळोवेळी शासनास सादर करणे आवश्यक राहील.
९) संचालक, उच्च शिक्षण यांनी संस्थेकडुन वेळोवेळी प्राप्त प्रस्ताव शिफारशीसह शासनास सादर करावेत.
१०) राज्य शासनाचे अधिकारी/कर्मचारी यांचेसाठी संस्थेमध्ये प्रत्येक महिन्याला ३० याप्रमाणे किंवा वर्षातुन ३६० अधिकारी / कर्मचारी यांना दोन दिवशीय निवासी योग प्रशिक्षण मोफत देण्यात यावे. या कार्यक्रमाचा आराखडा/रुपरेषा संचालक, उच्च शिक्षण यांनी संस्थेशी सल्लामसलत करुन शासनास सादर करावा.
२. या बाबीवर होणारा खर्च " मागणी क्र.डब्ल्यु-२, २२०२ सर्वसाधारण शिक्षण, ८० सर्वसाधारण, ००४ संशोधन, (००) (०१) संशोधन संस्थांना सहाय्य (२२०२ ११७१) ३१ सहाय्यक अनुदाने (वेतनेतर) " या लेखाशिर्षाखाली मंजूर तरतूदीमधून भागविण्यात यावा.
पृष्ठ ३ पैकी २
# Page 3
शासन निर्णय क्रमांक: अर्थसं २०२१/(प्र.क्र.९७/२१)/म.शि.३
३. हा शासन निर्णय वित्त विभागाचा अनौपचारिक संदर्भ क्रमांक अनौ.सं.क्र.१००४/२०२१/व्यय-५, दि.१५.११.२०२१ अन्वये प्राप्त झालेल्या सहमतीस अनुसरुन निर्गमित करण्यात येत आहे.