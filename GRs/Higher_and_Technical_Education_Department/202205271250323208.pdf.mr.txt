# Page 1
यशवंतराव चव्हाण महाराष्ट्र मुक्त विद्यापीठ, नाशिक यांचे बारामती, येथील उपकेंद्र व ग्रंथालय इमारतींचे बांधकाम करण्यास प्रशासकीय मान्यता देण्याबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्र. बैठक-२०२१/प्र.क्र.३६/विशि-२
मंत्रालय, मुंबई ४०० ०३२
दिनांक : २६ मे, २०२२.
वाचा :- १) कुलसचिव, यशवंतराव चव्हाण महाराष्ट्र मुक्त विद्यापीठ, नाशिक यांचे दि.०३.११.२०२१ रोजीचे पत्र.
२) विभागाचा समक्रमांकाचा दि.२५.११.२०२१ रोजीचा शासन निर्णय.
३) कुलसचिव, यशवंतराव चव्हाण महाराष्ट्र मुक्त विद्यापीठ, नाशिक यांचे दि.२१.०४.२०२२ रोजीचे पत्र.
४) उच्चाधिकारी सचिव समितीची बैठक दि.०६.०५.२०२२.
प्रस्तावना : यशवंतराव चव्हाण महाराष्ट्र मुक्त विद्यापीठ, नाशिक विद्यापीठाची स्थापना महाराष्ट्र विधी मंडळ कायदा क्र.२० अन्वये दि.०१.०७.१९८९ रोजी झाली आहे. विद्यापीठ अनुदान आयोगाची मान्यता असलेल्या या विद्यापीठाचे कार्यक्षेत्र संपूर्ण महाराष्ट्र राज्य आहे. महाराष्ट्रात या विद्यापीठाची अमरावती, नागपूर, औरंगाबाद, मुंबई, नाशिक, पुणे, कोल्हापूर व नांदेड असे ८ विभागीय केंद्र कार्यरत आहेत. विद्यापीठाच्या ८ विभागीय केंद्रामार्फत १६०० अभ्यासकेंद्रावर नियंत्रण ठेवले जाते. विद्यापीठाची जवळपास ६ लक्ष इतकी विद्यार्थी संख्या आहे. पुणे विभागीय केंद्रातंर्गत पुणे, सातारा व सोलापूर येथे अनुक्रमे १६०, ३६ व ७१ अशी एकूण २६७ अभ्यासकेंद्र असून, या अभ्यासकेंद्रावर एकूण १ लक्षपर्यंत विद्यार्थी प्रवेश घेतात. विद्यार्थ्यांची प्रवेश क्षमता विचारात घेता तसेच कामाचे विकेंद्रीकरण व्हावे या हेतूने विद्यार्थ्यांना सुविधा उपलब्ध करुन देण्यासाठी उपकेंद्राची आवश्यकता आहे त्यामुळे पुणे विभागीय केंद्रातंर्गत सध्या असलेल्या सातारा व सोलापूर जिल्ह्यासाठी बारामती येथे स्वतंत्र उपकेंद्र व ग्रंथालय करुन इमारत बांधकाम करणे प्रस्तावित होते.
मौजे बारामती, ता. बारामती, जि. पुणे येथील सर्वे नंबर - ११/१ मधील चार हजार चौ. मी इतकी शासकीय जमीन महसूल व वन विभागाने दि.६/१०/२०२१ रोजीच्या शासन ज्ञापनाद्वारे प्रदान केली आहे.
संदर्भ क्र.१ येथील पत्रान्वये बारामती येथे उपकेंद्र व रत्नागिरी इमारतीच्या बांधकामाचा प्रस्ताव सादर करण्यात आला होता. सदर प्रस्तावाची सार्वजनिक बांधकाम विभागाने पडताळणी करुन प्रशासकीय मान्यतेसाठी येणारी विषयांकित कामांची किंमत रु.९०६.५७ लक्ष इतकी निश्चित करुन सदर प्रस्तावास काही अटींच्या अधिन राहून प्रशासकीय मान्यता प्रदान करण्यास सहमती दर्शविली होती. त्यानुसार सदर बांधकामास वाचा क्र.२ येथील शासन निर्णयान्वये प्रशासकीय मान्यता प्रदान करण्यात आली होती. दरम्यान सदर बांधकामात वाढ/बदल करण्याच्या दृष्टीने व नव्याने प्रशासकीय मान्यता देण्याकरीता संदर्भ क्र.३ येथील पत्रान्वये विनंती केली आहे. सदरचा प्रस्ताव उच्चाधिकार सचिव समितीपुढे ठेवण्याकरीता सार्वजनिक बांधकाम विभागास विनंती करण्यात आली होती. सदरचा प्रस्ताव दि.०६.०५.२०२२ रोजीच्या उच्चाधिकार सचिव समितीच्या बैठकीत ठेवण्यात आला होता. सदर बैठकीत चर्चेअंती, अंदाजित रक्कम रु.२३.५० कोटी इतकी येत असून, सदर रक्कमेस प्रशासकीय मान्यता द्यावयाची झाल्यास पूर्वीची रु.९.६ कोटी ची प्रशासकीय मान्यता रद्द करुन नव्याने रु.२३.५० कोटी इतक्या रक्कमेचे नव्याने प्रशासकीय मान्यतेच्या आदेश उच्च व तंत्र शिक्षण विभागाने निर्गमित करण्याच्या अटीस अधिन राहून रु.२३.५० कोटी इतक्या किंमतीस सहमती दर्शविली आहे. त्यानुसार दि.२५.११.२०२१ रोजीचा शासन निर्णय अधिक्रमित करुन नव्याने प्रशासकीय मान्यता देण्याची बाब शासनाच्या विचाराधीन होती.
# Page 2
शासन निर्णय क्रमांक: बैठक-२०२१/प्र.क्र.३६/विशि-२
शासन निर्णय : सदर मान्यतेस अनुसरुन खालीलप्रमाणे निर्णय घेण्यात येत आहे : १. बारामती, पुणे येथे विद्यापीठाचे उपकेंद्र व ग्रंथालय इमारतीचे बांधकाम करण्यास मान्यता देण्यात आलेला दि.२५.११.२०२१ रोजीचा शासन निर्णय अधिक्रमित करण्यात येत आहे.
२. मौजे बारामती, ता.बारामती, जि. पुणे येथे यशवंतराव चव्हाण महाराष्ट्र मुक्त विद्यापीठ, नाशिक यांचे सातारा व सोलापूर जिल्ह्यासाठी उपकेंद्र व ग्रंथालय स्थापन करण्यासाठी उपकेंद्र व ग्रंथालय इमारतींच्या बांधकामास तक्ता "अ" मध्ये नमूद केलेल्या रु.२३५०.७२ लक्ष (अक्षरी रुपये तेवीस कोटी पन्नास लक्ष बहात्तर हजार फक्त) इतक्या किंमतीच्या अंदाजपत्रकास (Recapitulation Sheet) उच्चाधिकार सचिव समितीने सहमती दर्शविल्यानुसार खालील अटीं व शर्तीच्या अधीन राहून प्रशासकीय मान्यता देण्यात येत आहे :
१. विद्यापीठाच्या प्राधिकरणाची आवश्यक ती मान्यता घेण्यात यावी.
२. ढोबळ स्वरुपात धरण्यात आलेल्या तरतूदीबाबत काम करतेवेळी विस्तृत अंदाजपत्रक करुनच काम हाती घ्यावे.
३. प्रस्तुत काम पुरातत्व विभागाच्या अखत्यारित येत असल्यास संबंधित विभागाची तसेच महानगरपालिका व तत्सम प्राधिकरणे यांची पूर्व परवानगी घ्यावी.
४. तांत्रिक मंजूरी देताना राज्य दरसूचीबाह्य बाबीच्या दराकरिता शासन परिपत्रक क्रमांक.२०१७/ प्र.क्र.११/नियोजन-३, दि.११.०४.२०१७ नुसार कार्यवाही करण्यात यावी.
५. प्रस्तावातील खरेदीशी संबंधीत बाबींकरिता ई-निविदा प्रणालीचा अवलंब करून उद्योग, ऊर्जा व कामगार विभागाकडील दि.२४.०८.२०१७ च्या शासन निर्णयान्वये निर्गमित केलेल्या सूचना विचारात घ्याव्यात.
६. प्रत्यक्ष काम करतेवेळी पर्यावरण विभाग, शासन निर्णय क्र.इएनव्ही-२०१३/प्र.क्र.१७७/तां.क.१, दि.१०.०१.२०१४ मध्ये उल्लेख करण्यात आलेल्या मार्गदर्शक तत्वानुसार कार्यवाही करण्यात यावी.
७. स्थापत्य कामाच्या कालावधीतच विद्युतीकरणाबाबत तसेच इतर अनुषंगिक कामांचे योग्य नियोजन करून सदर कामे पूर्ण करावीत.
८. इमारतीमध्ये दिव्यांगाकरिता उपलब्ध करून द्यावयाच्या विविध सोयींबाबत शासनाने वेळोवेळी दिलेल्या सूचनांच्या अनुषंगाने कार्यवाही करण्यात यावी.
९. विषयांकित कामाकरिता सुधारित प्रशासकीय मान्यतेची आवश्यकता लागणार नाही. यादृष्टीने विशेष दक्षता घेऊन काम करण्यात यावे.
३. हा शासन निर्णय, सार्वजनिक बांधकाम विभागाच्या सहमतीने (सार्वजनिक बांधकाम विभागाचा अनौपचारिक संदर्भ क्रमांक १६/इमा-१, दि.०४.०५.२०२२) निर्गमित करण्यात येत आहेत.
४. सदरहू बांधकामावर होणारा खर्च "मागणी क्रमांक - एच-८, मुख्यलेखाशिर्ष - ४२०२ शिक्षण, सर्वसाधारण शिक्षण २०३, विद्यापीठीय व उच्च शिक्षण (४२०२००७९) या लेखाशिर्षाखाली मंजूर तरतुदीतून खर्ची टाकण्यात यावा.
पृष्ठ ३ पैकी २
# Page 3
शासन निर्णय क्रमांक: बैठक-२०२१/प्र.क्र.३६/ विशि-२
# Page 4