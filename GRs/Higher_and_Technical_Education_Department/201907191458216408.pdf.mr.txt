# Page 1
महाराष्ट्र सार्वजनिक ग्रंथालये अधिनियम, १९६७ मध्ये सुधारणा करण्याबाबत गठित समितीस मुदतवाढ देणे तसेच अधिनियमाच्या अनुषंगाने तयार करण्यात आलेल्या नियमात सुधारणा करण्याबाबत..
महाराष्ट्र शासन
उच्च व तंत्र शिक्षण विभाग
शासन निर्णय क्रमांक- मराग्रं- २०१९/प्र.क्र.८४/२०१९/साशि- ५,
मादाम कामा मार्ग, हुतात्मा राजगुरु चौक,
मंत्रालय विस्तार, मुंबई-४०० ०३२.
दिनांक : १९ जुलै, २०१९
संदर्भ: १) शासन निर्णय, उच्च व तंत्र शिक्षण विभाग क्र. मराग्रं-२०१८/प्र.क्र.२१२/२०१८ साशि ५, दि. ६ मार्च, २०१९
२) ग्रंथालय संचालनालयाचे पत्र क्र.३४/मसाग्रंअसुस-मुदतवाढ/२०१९-२०/४९४६ दि.११-०६-२०१९
प्रस्तावना : राज्यातील ग्रामीण आणि शहरी भागातील जनतेला सामाजिक, आर्थिक, राजकीय, शैक्षणिक, माहिती-तंत्रज्ञान, कृषि, क्रीडा, कला व मनोरंजन इत्यादी क्षेत्रातील विविध बाबींची आणि विषयांची माहिती मिळावी यासाठी सार्वजनिक ग्रंथालयांचे महत्व ओळखून महाराष्ट्र शासनाने महाराष्ट्र सार्वजनिक ग्रंथालये अधिनियम, १९६७ मंजूर केला आहे. या अधिनियमान्वये राज्यातील जनतेमध्ये वाचन सवयीची जोपासना करणे आणि सार्वजनिक ग्रंथालय प्रणालीचा विकास करुन राज्यातील ग्रामीण भागापर्यंत वाचन/ग्रंथालय चळवळ पोहचविण्याचे कार्य शासनमान्य सार्वजनिक ग्रंथालयांमार्फत सुरु आहे. महाराष्ट्र सार्वजनिक ग्रंथालये अधिनियम, १९६७ मध्ये कालानुरूप बदल करण्याची आवश्यकता असल्याने सदर अधिनियमात सुधारणा सुचविण्यासाठी उपरोक्त संदर्भातील क्र. १ येथे नमुद शासन निर्णयान्वये समिती गठीत करण्यात आली आहे. सदर अधिनियमात सुधारणा करण्याबरोबरच अधिनियमाची अंमलबजावणी करण्यासाठी तयार करण्यात आलेल्या नियमांतही सुधारणा करणे आवश्यक असल्याची बाब शासनाच्या निदर्शनास आली आहे. त्यानुसार अधिनियमात सुधारणा सुचविण्याच्या अनुषंगाने शासन निर्णय, दि. ६ मार्च, २०१९ अन्वये गठित करण्यात आलेल्या समितीच्या कामकाजास मुदतवाढ देणे व समितीची कार्यकक्षा वाढविण्याची बाब शासनाच्या विचाराधिन होती.
शासन निर्णय: महाराष्ट्र सार्वजनिक ग्रंथालये अधिनियम, १९६७ मध्ये सुधारणा सुचविण्यासाठी संदर्भ क्र.१ येथिल शासन निर्णय दि. ६ मार्च, २०१९ अन्वये गठीत समितीच्या कामकाजास सदर शासन निर्णय निर्गमित झाल्याच्या दिनांकापासून ६ महिन्याची मुदतवाढ देण्यात येत आहे. तसेच, सदर समितीची कार्यकक्षा वाढविण्यात येत असून समितीने महाराष्ट्र सार्वजनिक ग्रंथालये अधिनियम, १९६७ ची अंमलबजावणी करण्यासाठी तयार करण्यात आलेल्या खालील नियमात सुधारणा सुचवाव्यात - १. महाराष्ट्र सार्वजनिक ग्रंथालये (सहायक अनुदान आणि इमारत व साधनसामग्री यासाठी मान्यता) नियम, १९७० २. महाराष्ट्र सार्वजनिक ग्रंथालये संघ (सहायक अनुदानार्थ मान्यता) नियम, १९७१ ३.महाराष्ट्र सार्वजनिक ग्रंथालये, राज्य ग्रंथालय परिषद व जिल्हा ग्रंथालय समित्या (कामकाजाची कार्यपध्दती) नियम, १९७३
# Page 2
शासन निर्णय क्रमांकः मराग्रं-२०१९/प्र.क्र.८४/२०१९/साशि-५
४. महाराष्ट्र ग्रंथालयांना (संशोधन व सहित्यिक परिसंस्थांची ग्रंथालये) सहायक अनुदानाकरिता मान्यता देण्याचे नियम, १९७४
२. सदर समितीने महाराष्ट्र सार्वजनिक ग्रंथालये अधिनियम, १९६७ मध्ये व उपरोकत परिच्छेद १ मध्ये नमुद नियमांमध्ये कालानुरुप करावयाच्या सुधारणाबाबत सखोल चर्चा करुन आपला अहवाल शासनास सादर करावा. समितीने आपला अहवाल शासनास सदर शासन निर्णय निर्गमित झाल्यापासून सहा महिन्याच्या आत सादर करावा.