# Page 1
राज्य प्रशासकीय व्यवसाय शिक्षण संस्था, मुंबई व भारतीय प्रशासकीय सेवा पूर्व प्रशिक्षण केंद्रांमध्ये प्रशिक्षण घेणाऱ्या प्रशिक्षणार्थ्यांसाठी सराव पेपर संच उपलब्ध करुन देणेबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्रमांकः प्रीआय-५४१८/प्र.क्र.१५५/मशि-२
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
तारीख:२१ सप्टेंबर, २०१८.
प्रस्तावना :
महाराष्ट्रातील होतकरु बुद्धीमान विद्यार्थ्यांना केंद्रीय लोकसेवा आयोगातर्फे आयोजित केल्या जाणाऱ्या स्पर्धात्मक परीक्षेसाठी प्रशिक्षण देऊन, त्यायोगे त्यांचे यशस्वी होण्याचे प्रमाण वाढावे व पर्यार्याने महाराष्ट्रातील विद्यार्थ्यांना पुरेसा वाव मिळावा या हेतूने शासनाने राज्य प्रशासकीय व्यवसाय शिक्षण संस्था, मुंबई व भारतीय प्रशासकीय सेवा परीक्षा पूर्व प्रशिक्षण केंद्र, कोल्हापूर, नागपूर, औरंगाबाद, नाशिक व अमरावती या प्रशिक्षण संस्था स्थापन केलेल्या आहेत.
सन २०१८-१९ च्या अर्थसंकल्पीय भाषणामध्ये, मा. वित्त मंत्री यांनी, महाराष्ट्रातील बुद्धीमान होतकरु उमेदवारांचे, संघ लोकसेवा आयोगातील सेवांमध्ये प्रमाण वाढविण्यासाठी विद्यार्थ्यांना अभ्यासाच्या अनुषंगाने अधिक सोयी सुविधा उपलब्ध करुन देण्यासाठी नामांकित खाजगी प्रशिक्षण संस्थांकडे उपलब्ध असणारे सराव पेपर संच विकत घेऊन, ते पेपर्स सदर विद्यार्थ्यांकडून सोडवून त्यांची तपासणी तज्ज्ञ परीक्षकांकडून करुन घेण्याची घोषणा केलेली आहे. त्यानुसार राज्य प्रशासकीय व्यवसाय शिक्षण संस्था, मुंबई व भारतीय प्रशासकीय सेवा परीक्षा पूर्व प्रशिक्षण केंद्र, कोल्हापूर, नागपूर, औरंगाबाद, नाशिक व अमरावती या प्रशिक्षण केंद्रांमध्ये प्रशिक्षण घेणाऱ्या प्रशिक्षणार्थ्यांना नामांकित खाजगी प्रशिक्षण संस्थांकडील सराव पेपर संच उपलब्ध करुन देण्याची बाब शासनाच्या विचाराधीन होती.
शासन निर्णय:
राज्य प्रशासकीय व्यवसाय शिक्षण संस्था, मुंबई व भारतीय प्रशासकीय सेवा परीक्षा पूर्व प्रशिक्षण केंद्र, कोल्हापूर, नागपूर, औरंगाबाद, नाशिक व अमरावती येथे प्रशिक्षण घेणाऱ्या प्रशिक्षणार्थ्यांना केंद्रीय लोकसेवा आयोगामार्फत आयोजित करण्यात येणाऱ्या परीक्षांची तयारी करण्यासाठी अधिक सोयी सुविधा उपलब्ध करुन देण्यासाठी नामांकित खाजगी प्रशिक्षण संस्थांकडील सराव पेपर संच विकत घेऊन, ते प्रशिक्षणार्थ्यांकडून सोडवून, तज्ज्ञ परीक्षकांकडून तपासून घेण्याचा व त्यासाठी नामांकित संस्थेची निवड करण्याकरिता समिती गठित करण्याचा शासनाने निर्णय घेतला आहे.
२. त्यानुसार केंद्रीय लोकसेवा आयोगाच्या भारतीय प्रशासकीय सेवा परीक्षेच्या पूर्व परीक्षा व मुख्य परीक्षेसाठी उच्च शिक्षण संचालनालयाच्या अधिपत्त्याखालील ६ प्रशिक्षण केंद्रांमध्ये प्रशिक्षण घेणाऱ्या प्रशिक्षणार्थ्यांकरिता सराव पेपर संच खरेदी करण्यासाठी नामांकित खाजगी संस्थेची निवड करण्यासाठी संचालक, उच्च शिक्षण, पुणे यांच्या अध्यक्षतेखाली पुढीलप्रमाणे समिती गठित करण्यास मान्यता देण्यात येत आहे: (१) संचालक, उच्च शिक्षण, महाराष्ट्र राज्य, पुणे - अध्यक्ष (२) संचालक, राज्य प्रशासकीय व्यवसाय शिक्षण संस्था, मुंबई - सदस्य (३) संचालक, भारतीय प्रशासकीय सेवा पूर्व प्रशिक्षण संस्था, नागपूर सदस्य पृष्ठ २ पैकी १
# Page 2
शासन निर्णय क्रमांकः प्रीआय-५४१८/प्र.क्र.१५५/मशि-२
सदर समितीने दरवर्षी नामांकित खाजगी प्रशिक्षण संस्थेची निवड करुन शासनास शिफारस करावी.
२. सदर शासन निर्णय नियोजन विभागाच्या व वित्त विभागाच्या सहमतीने व त्या विभागाच्या अनुक्रमे अनौपचारिक संदर्भ क्रमांक १५९/१४७१, दिनांक २१.०७.२०१८ व क्रमांक: ६५६/१८/व्यय-५, दिनांक ०३.०८.२०१८ अन्वये निर्गमित करण्यात येत आहे.