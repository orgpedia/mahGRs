# Page 1
अकृषि विद्यापीठांशी संलग्नित व उच्च शिक्षण संचालनालयाच्या अधिपत्याखालील मान्यताप्राप्त अशासकीय अनुदानित महाविद्यालयांमधील शिक्षकेत्तर पदभरतीच्या कार्यपध्दतीबाबत..
महाराष्ट्रशासन
उच्च व तंत्र शिक्षण विभाग,
शासन परिपत्रक क्रमांक: संकीर्ण-२०२१/प्र.क्र.९६/म.शि.५,
मादाम कामा मार्ग, हुतात्मा राजगुरु चौक,
मंत्रालय विस्तार भवन, मुंबई -४०० ०३२.
दिनांक :- २६ ऑगस्ट, २०२१
वाचा १) शिक्षण व सेवायोजन विभाग, शासन निर्णय क्रमांक एनजीसी-२०८८/(१६५२)/विशि-२ (अ) दिनांक ०४.०१.१९८९.
२) शिक्षण व सेवायोजन विभाग, शासन निर्णय क्रमांक एनजीसी-२०९१/(३५६७)/विशि-२ (अ) दिनांक ०८.८.१९९१.
परिपत्रक
राज्यातील अकृषि विद्यापीठांशी संलग्नित व उच्च शिक्षण संचालनालयाच्या अधिपत्याखालील मान्यताप्राप्त अशासकीय अनुदानित महाविद्यालयांमधील शिक्षकेत्तर पदभरतीच्या कार्यपध्दतीचा अवलंब करून पदभरती होत नसल्याची बाब शासनाच्या निदर्शनास आली आहे. भरती प्रक्रीया राबविताना महाविद्यालयांकडून बिंदूनामावली निश्चित केली जात नाही. त्यामुळे संबंधीत विभागीय सहसंचालक यांच्याकडून नाहरकत प्रमाणपत्र दिले जात नाही. तसेच कर्मचाऱ्यांची नियुक्ती करताना विहीत शैक्षणिक अर्हता, पात्रता, अनुभव, वयाची अट इ. बाबी विचारात घेतल्या जात नाहीत. विभागीय सहसंचालकांच्या नियंत्रणाखालील महाविद्यालयाचे अनुदान निर्धारण करण्याची कार्यवाही करत असताना, अशा प्रकारची प्रकरणे समोर येतात. या कालावधीत नियुक्त झालेले कर्मचारी हे बराच काळ शासनमान्य अनुदानित पदावर कार्यरत राहतात आणि कालांतराने सेवा नियमित करण्यासाठी शासनाकडे मागणी करतात आणि सदरहू नियुक्त्या या अवैध असल्याचे संबंधीताना कळविल्यास, सदर आदेशाविरूध्द न्यायालयामध्ये दाद मागतात. नियुक्त कर्मचारी हा शासनाच्या अनुदानित पदावर कार्यरत ठेवून शासनाच्या वेतन अनुदानात वेतन अदा केलेले असल्यामुळे न्यायालयामध्ये शासनाविरूध्द निर्णय होतात. त्यामुळे अशा प्रकारच्या अपात्र उमेदवारांच्या सेवा नियमित करून त्यांना सेवाविषयक लाभ देण्याची वेळ शासनावर येते व प्रसंगी न्यायालयाच्या आदेशाचे पालन करण्याकरिता सेवाप्रवेश नियमितील अटी देखील शिथिल कराव्या लागतात.
२. यासंदर्भात शासनाच्या संदर्भाधीन दिनांक ०४.०१.१९८९ व दिनांक ०८.८.१९९१ च्या शासन निर्मयातील तरतूदी स्वयंस्पष्ट आहेत. तथापि, उक्त नमुद केल्याप्रमाणे अशा प्रकारच्या अनियमितता वारंवार उद्भवून बाधित कर्मचारी न्यायालयाकडे धाव घेतात. परिणामी, संबंधीतांकडून वेळीच योग्य कार्यवाही न केल्यामुळे शासनाच्या विरोधात निर्णय जात असल्याचे दिसून येते. अशा प्रकारच्या अनियमितता भविष्यात उद्भवू नये, याकरिता संबंधीत विभागीय सहसंचालक (उच्च शिक्षण) व त्यांच्या नियंत्रणाखालील अशासकीय अनुदानित महाविद्यालयांनी खालील कार्यपध्दतीचे काटेकोरपणे पालन करावेः
# Page 2
शासन परिपत्रक क्रमांकः संकीर्ण-२०२१/प्र.क्र.९६/म.शि.५,
अ) शासनमान्य अनुदानित पदावर नियुक्तीची प्रक्रीया राबविताना त्या पदांसाठी विहीत केलेली शैक्षणिक अर्हता, पात्रता, अनुभव, वयाची अट व तांत्रिक अर्हता इ. बाबी काटेकोरपणे विचारात घेणे आवश्यक आहेत.
आ) शासनमान्य अनुदानित पदावर नियुक्तीची प्रक्रीया राबविताना प्रथमतः नियुक्ती वर्षाची बिंदूनामावली संबंधीत प्राधिकरणाकडून निश्चित करून घेण्यात यावी.
इ) शासनमान्य अनुदानित पदावर नियुक्तीची प्रक्रीया राबविताना बिंदूनामावलीनुसार पदभरतीसाठी संबंधीत विभागीय सहसंचालक यांच्याकडून नाहरकत प्रमाणपत्र घेण्यात यावे.
ई) एकाच संस्थेची समान विषयाची अनुदानित/ विना अनुदानित/ कायम विना अनुदानित तत्वावरील अनेक महाविद्यालये अस्तित्वात असून विद्यार्थीसंख्येच्या आधारे निश्चित कार्यभारानुसार अनुदानित पदावर एखादे पद अनुज्ञेय करण्यात आल्यास, महाविद्यालयाद्वारे कोणतीही निवड/भरती प्रक्रीया न राबविता विना अनुदानित/कायम विना अनुदानित तत्वावरील कर्मचारी अनुदानित पदावर नियुक्ती / बदली करण्यात येऊ नये.
उ) अशा प्रकारची अवैध नियुक्ती / बदली झाल्यास/केल्यास त्या पदाची त्याच निवड वर्षातील वैधता न तपासता संबंधीत विभागीय सहसंचालकांनी शासन अनुदान वितरित केल्यास, संबंधीत विभागीय सहसंचालक जबाबदार राहतील आणि त्यानुसार त्यांच्याविरूध्द शिस्तभंगविषयक कार्यवाही करण्यात येईल.
ऊ) महाविद्यालयाने सादर केलेल्या वेतनपत्रकाप्रमाणे कर्मचाऱ्यांचे वेतन अनुदान महाविद्यालयाच्या खात्यावर वितरीत जरी झाले असले, तरी संबंधीत विभागीय सहसंचालक कार्यालयाकडून आवश्यक ती मान्यता घेतल्यानंतरच शासकीय वेतन अनुदानातून वेतन अदा करण्याची कार्यवाही महाविद्यालयाने करावी.
ऋ) तथापि, अशा प्रकारची अनियमितता झाल्यास केल्यास नियुक्त कर्मचाऱ्यांना कोणत्याही परिस्थितीत शासकीय वेतन अनुदानातून वेतन लागू राहणार नाही. अशा परिस्थितीत महाविद्यालयाने वेतन अदा केल्यास वेतनाची सर्वस्वी जबाबदारी ही संबंधीत महाविद्यालयाची राहिल.
ल) अकृषि विद्यापीठांशी संलग्नित व उच्च शिक्षण संचालनालयाच्या अधिपत्याखालील मान्यताप्राप्त अशासकीय अनुदानित महाविद्यालयांमधील शिक्षकेत्तर पदांची पदभरती करताना सामान्य प्रशासन विभागाने दिनांक २५ ऑगस्ट, २००५ च्या परिपत्रकातील शासनाच्या विहीत तरतूदी व तद्नुषंगाने वेळोवेळी निर्गमित केलेल्या सूचनांचे काटेकोरपणे पालन करण्यात यावे.
# Page 3