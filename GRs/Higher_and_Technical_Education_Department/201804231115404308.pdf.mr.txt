# Page 1
उच्च शिक्षण संचालनालयांर्गत अशासकीय अनुदानित वरिष्ठ महाविद्यालयातील प्राचार्यांची रिक्त पदे भरण्याबाबत....
महाराष्ट्र शासन
उच्च व तंत्र शिक्षण विभाग,
शासन परिपत्रक क्र. संकीर्ण-२०१७/प्रक्र.१७०/मशि-५,
मादाम कामा मार्ग, हुतात्मा राजगुरु चौक,
मंत्रालय विस्तार भवन, मुंबई -४०० ०३२.
दिनांक :- २३ एप्रिल, २०१८
परिपत्रक
उच्च शिक्षण संचालनालयाच्या अधिपत्याखालील अशासकीय अनुदानित महाविद्यालयातील प्राचार्य या संवर्गाचे पद हे एकाकी पद असून, ते कार्यालय प्रमुखाचे पद आहे. महाविद्यालयातील दैनंदिन प्रशासकीय तसेच शैक्षणिक कामकाजाच्यादृष्टीने तसेच राष्ट्रीय मूल्यांकन व अधिस्वीकृती प्रमाणन मिळण्याकरिता नियमित प्राचार्य कार्यरत असणे आवश्यक आहे. या सर्व बाबींचा विचार करून वित्त विभाग शासन निर्णय दिनांक ०९.६.२०१७ च्या शासन निर्णयातील तरतूदीनुसार रिक्त असलेली पदे भरण्यास प्राप्त सहमतीनुसार, उच्च शिक्षण संचालनालयाच्या अधिपत्याखालील अशासकीय अनुदानित महाविद्यालयातील रिक्त असलेली प्राचार्यांची पदे व प्राचार्य पदाचा पाच वर्षाचा कार्यकाल संपुष्टात आल्यानंतर रिक्त होणारी प्राचार्यांची पदे भरण्यासाठी मान्यता देण्यात येत आहे.
२. प्राचार्यांची रिक्त पदे भरताना या संदर्भात अस्तित्वात असलेले अधिनियम, शासनाने वेळोवेळी निर्गमित केलेले शासन निर्णय/परिपत्रके, आदेश व सूचना त्याचप्रमाणे विहित केलेल्या कार्यपद्धतीचे काटेकोरपणे पालन केले जाईल, याची दक्षता घेण्यात यावी.
३. हे परिपत्रक वित्त विभागाच्या अनौपचारिक संदर्भ क्र. अनौसंक्र२००/ आपुक दिनांक १५.०३.२०१८ अन्वये प्राप्त झालेल्या सहमतीने निर्गमित करण्यात येत आहे.