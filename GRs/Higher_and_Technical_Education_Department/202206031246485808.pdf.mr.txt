# Page 1
सर ज. जी. कला महाविद्यालय आणि सर ज.
जी. उपयोजित कला महाविद्यालय या महाविद्यालयांच्या परिसरामध्ये चित्रीकरण करण्यासाठी आकारण्यात येणाऱ्या भाड्याचे दर सुधारित करण्याबाबत.
महाराष्ट्र शासन
उच्च व तंत्रशिक्षण विभाग,
शासन निर्णय क्र एडीआर-२०२१/प्र.क्र.५३/तांशि६,
मंत्रालय, विस्तार भवन, मादाम कामा मार्ग,
हुतात्मा राजगुरू चौक, मुंबई.४०००३२
दिनांक :- ३ जून, २०२२.
संदर्भ : १. उच्च व तंत्र शिक्षण विभाग, शासन निर्णय क्रमांक एडीआर-२०१० / (४०/१०)/ तांशि-६, दि.१९ जुलै, २०११.
२. संचालक, कला संचालनालय यांचे पत्र क्रमांक डिओओ-२०२१/तीन/१३८२, दि.१२ ऑगस्ट,२०२१.
प्रस्तावना : मुंबई येथील सर ज. जी. कला महाविद्यालय, सर ज. जी. उपयोजित कला महाविद्यालय, अधिष्ठाता बंगला या ऐतिहासिक वास्तुंचा परिसर चित्रपट/ लघुपट यांच्या चित्रीकरणासाठी, भाडे तत्वावर उपलब्ध करुन देण्याची मागणी चित्रपट निर्मात्यांकडून करण्यात येते. सदर चित्रीकरणाचे दर, अटी व शर्ती संदर्भ क्रमांक १ येथील दिनांक १९ जुलै,२०११ च्या शासन निर्णयान्वये विहित करण्यात आल्या आहेत. सदर चित्रीकरणाचे दर विहित करून सुमारे १० वर्षाचा कालावधी उलटून गेला आहे.
चित्रीकरणाचे दर, अटी व शर्ती यांमध्ये कालानुरूप सुधारणा करण्याची बाब शासनाच्या विचाराधीन होती, त्याबाबत पुढीलप्रमाणे निर्णय घेण्यात आला आहे.
शासन निर्णय-: मुंबई येथील सर ज.जी. कला महाविद्यालयाच्या आवारामध्ये चित्रपट / लघुपट यांचे चित्रीकरण करण्यासाठी खाली नमूद करण्यात आलेल्या अटी व शर्तीच्या अधीन राहून सुधारीत दर आकारण्यास मान्यता देण्यात येत आहे.
--------------------------------------------------------------------------------------------------------------------------------------------------------
| अ.क्र. | चित्रीकरणास मान्यता द्यावयाचा परिसर | कालावधी | सुधारित भाड्याचे दर |
| १ | सर ज. जी. कला महाविद्यालयासमोरील उद्यान व भोवतालचा परिसर, सर ज. जी. उपयोजित कला महाविद्यालयासमोरील परिसर, अधिष्ठाता बंगला परिसर. | २४ तास | रु.५,००,०००/ |
| १२ तास | रु.२,५०,०००/ |
--------------------------------------------------------------------------------------------------------------------------------------------------------
अटी व शर्ती-: १) चित्रीकरणासाठी फक्त खुला परिसरच भाड्याने उपलब्ध करुन देण्यात येईल. कोणत्याही परिस्थितीत वास्तुंच्या आतील भागात चित्रीकरण करण्यास अथवा वास्तुंच्या आतील साधनसामुग्रीचा वापर करण्यास परवानगी देण्यात येणार नाही.
# Page 2
शासन निर्णय क्रमांक: एडीआर-२०२१/प्र.क्र.५३/तांशि६,
२) चित्रीकरण करण्यास मंजूरी मिळण्याकरिता कला संचालनालयाकडे अर्ज दाखल करण्याचा कालावधी पुढीलप्रमाणे राहील.
------------------------------------------------------------------
| अ.क्र. | चित्रीकरणाचा कालावधी | अर्ज दाखल करण्याचा कालावधी |
| १ | सात दिवस किंवा त्यापेक्षा कमी कालावधी | चित्रीकरणापूर्वी १५ दिवस |
|  | सात दिवसांपेक्षा अधिककालावधी | चित्रीकरणापूर्वी २ महिने |
------------------------------------------------------------------
३) संबंधित महाविद्यालयाचे प्राचार्य/अधिष्ठाता यांनी चित्रपट/लघुपट निर्माता यांच्यासोबत संयुक्तरित्या सर्व अटी व शर्तींसह लेखी करार करणे आवश्यक राहील.
४) चित्रीकरणासाठी आकारण्यात येणाऱ्या एकूण भाडयाइतकी रक्कम अनामत रक्कम म्हणून संचालक, कला संचालनालय यांच्या कार्यालयाकडे, चित्रीकरणापूर्वी ५ दिवस अगोदर जमा करणे आवश्यक राहील.
५) ऐनवेळी चित्रीकरणाचा कालावधी वाढल्यास वाढीव कालावधीसाठी ताशी रु.२५,०००/ (रुपये पंचवीस हजार फक्त) या दराने भाडे आकारण्यात येईल.
६) चित्रीकरणासाठी मान्यता देण्यात आलेला कालावधी परस्पर बदलता येणार नाही. तथापि, चित्रीकरणाचा कालावधी बदलण्यासंदर्भात चित्रपट निर्मात्याकडून मागणी आल्यास, उपलब्धता विचारात घेऊन त्यासंदर्भात संचालक, कला संचालनालय यांच्याकडून निर्णय घेण्यात येईल. असा कालावधी बदलून देण्यासाठी रु.३,००,०००/- इतकी अतिरिक्त रक्कम आकारण्यात येईल.
७) चित्रीकरण संपूर्णत: रद्द झाल्यास अनामत रकमेतील १०% रक्कम कापून घेण्यात येईल.
८) चित्रीकरण करताना महाविद्यालयातील विद्यार्थी, शिक्षक अथवा कर्मचारी यांना कोणत्याही प्रकारचा त्रास होणार नाही याबाबत चित्रपट/ लघुपट निर्मात्याने दक्षता घ्यावी.
९) चित्रीकरण करताना शासनाच्या ध्येय धोरणांबाबत कोणत्याही प्रकारची टिका टिपणी करता येणार नाही.
१०) चित्रीकरणामध्ये महाविद्यालयाचे/ संस्थेचे/जागेचे/वास्तुचे नाव दाखविता येणार नाही.
११) चित्रीकरणासाठी आखून देण्यात आलेल्या परिसरामध्येच चित्रीकरण करणे बंधनकारक राहील.
चित्रीकरणाच्या अनुषंगाने कोणत्याही वास्तुला / इमारतीला लागून अवजड स्टँडस, रॅक्स अथवा प्रखर दिवे तसेच, वास्तुस नुकसानकारक इतर कोणतेही साहित्य लावता येणार नाही.
१२) चित्रीकरणादरम्यान वापरण्यात येणारे विजेचे दिवे, अवजड स्टँडस, रॅक्स व इतर साहित्याच्या वापरामुळे वास्तु/ इमारत, कलाकृती, उद्यान, इतर चल-अचल वस्तूंना हानी/नुकसान पोहोचणार नाही, याची दक्षता चित्रपट/लघुपट निर्मात्याने घेणे बंधनकारक राहील.
१३) चित्रीकरणासाठी परवानगी दिलेल्या जागेव्यतिरिक्त अन्य जागेचा वापर होणार नाही, याबाबत संबंधित महाविद्यालयांचे प्राचार्य/अधिष्ठाता,कार्यालय प्रमुख यांनी जातीने लक्ष घालून त्यावर देखरेख ठेवावी.
पृष्ठ ३ पैकी २
# Page 3
शासन निर्णय क्रमांक: एडीआर-२०२१/प्र.क्र.५३/तांशि६,
१४) चित्रीकरणाचा कालावधी ७ दिवसांपर्यंत असल्यास त्यास संचालक, कला संचालनालय यांच्या स्तरावरुन मान्यता देण्यात येईल. तसेच चित्रीकरणाचा कालावधी ७ दिवसांपेक्षा अधिक असल्यास त्यास शासनाची पूर्व मान्यता घेणे बंधनकारक राहील.
१५) चित्रीकरणादरम्यान आवारातील कोणत्याही वस्तूची, वास्तुची अथवा उद्यान व इतर चल-अचल वस्तुंची मोडतोड वा नासधूस झाल्यास चित्रपट/ लघुपट निर्मात्याने जमा केलेल्या अनामत रकमेतून २०% इतकी रक्कम अथवा प्रत्यक्ष नुकसानीची रक्कम यापैकी जी रक्कम अधिक असेल अशी रक्कम कापून घेण्यात येईल.
१६) चित्रीकरणासंदर्भात जमा होणाऱ्या रकमेच्या ६०% इतकी रक्कम शासकीय खात्यात जमा करण्यात येईल. ज्या कला महाविद्यालयाच्या आवारात चित्रीकरण झाले असेल त्यांच्या स्वीय प्रपंजी खात्यात १०% रक्कम जमा करण्यात येईल. उर्वरित ३०% रक्कम आणि संपूर्ण अनामत रक्कम कला संचालनालयाच्या स्वीय प्रपंजी खात्यामध्ये जमा करण्यात येईल.
१७) प्रकरणपरत्वे, अत्यंत अपवादात्मक परिस्थितीत, आवश्यकता विचारात घेऊन इमारतीच्या अंतर्गत भागात चित्रीकरणास परवानगी द्यावयाची झाल्यास त्यास शासनाची पूर्वपरवानगी प्राप्त करणे अनिवार्य राहील. अशा अंतर्गत चित्रीकरणासाठी दुप्पट दराने भाडे आणि अनामत रक्कम आकारण्यात येईल.
सदर शासन वित्त विभागाच्या अनौपचारीक संदर्भ क्र ४३५/२०२२ / व्यय ५, दिनांक ३० मार्च २०२२ अन्वये मिळालेल्या सहमतीनुसार निर्गमित करण्यात येत आहे.