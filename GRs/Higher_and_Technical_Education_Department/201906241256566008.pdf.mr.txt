# Page 1
उच्च शिक्षण संचालनालयाच्या अधिपत्याखालील शासकीय/ अशासकीय अनुदानित/ विनाअनुदानित/ कायम विनाअनुदानित तसेच विद्यापीठ विभाग व विद्यापीठ संचलित संस्थेतील विधी पदवी अभ्यासक्रमांच्या प्रवेशासाठी सामायिक प्रवेश परीक्षा व केंद्रीभूत प्रवेश प्रक्रियेची नियमावली लागू करण्याबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्रमांक : सीईटी-२०१९/प्र.क्र.१६९/मशि-२,
मंत्रालय विस्तार भवन, मादाम कामा मार्ग,
हुतात्मा राजगुरु चौक, मुंबई-४०० ०३२.
दिनांक : २४ जुन, २०१९
वाचा : १) सन २०१५ चा महाराष्ट्र अधिनियम क्रमांक २८, २) शासन अधिसूचना क्र.सीईटी-२०१५/सीआर-२४३(भाग-२)/मशि-२, दि.०५.०५.२०१७, ३) शासन निर्णय, उच्च व तंत्र शिक्षण विभाग क्र.सीईटी-२०१७/प्र.क्र.१२४/मशि-२, दि.१२.०५.२०१७.
४) शासन अधिसूचना क्र.विधी-२०१९/प्र.क्र.७९/मशि-२, दि.१४.०६.२०१९,
प्रस्तावना : संदर्भाधीन क्रमांक १ येथील अधिनियमातील कलम २३ अन्वये प्राप्त अधिकाराअंतर्गत संदर्भाधीन क्रमांक २ येथील अधिसूचनेन्वये महाराष्ट्र विनाअनुदानित खाजगी व्यावसायिक शैक्षणिक संस्था (पूर्णवेळ व्यावसायिक विधी पदवीपूर्व पाठ्यक्रमांच्या प्रवेशाचे विनियमन) नियम, २०१७ राजपत्रात प्रसिध्द करण्यात आले. त्यानुसार संदर्भाधीन क्रमांक ३ येथील शासन निर्णयान्वये राज्यातील शासकीय/अशासकीय अनुदानित/विनाअनुदानित/कायम विनाअनुदानित/ विद्यापीठ विभाग / विद्यापीठ संचलित संस्थांमधील विधी अभ्यासक्रमांचे प्रवेश राज्यस्तरीय सामायिक प्रवेश परीक्षेद्वारे व केंद्रीभूत प्रवेश प्रक्रियेद्वारे करण्यास मान्यता देण्यात आलेली आहे. संदर्भाधीन क्रमांक ४ येथील अधिसूचनेन्वये महाराष्ट्र विनाअनुदानित खाजगी व्यावसायिक शैक्षणिक संस्था (पूर्णवेळ व्यावसायिक विधी पदवीपूर्व पाठ्यक्रमांच्या प्रवेशाचे विनियमन) नियम, २०१७ मध्ये सुधारणा करण्यात आली आहे. सदर सुधारणा उच्च शिक्षण संचालनालयाच्या अधिपत्याखालील शासकीय/अशासकीय अनुदानित/विनाअनुदानित/ कायम विनाअनुदानित व राज्यातील अकृषि विद्यापीठांमधील विधी पदवी विभाग / अभ्यासक्रमांच्या प्रवेशासाठी लागू करण्याची बाब शासनाच्या विचाराधीन होती.
शासन निर्णय :
संदर्भाधीन क्रमांक ५ येथील अधिसूचनेन्वये, महाराष्ट्र विनाअनुदानित खाजगी व्यावसायिक शैक्षणिक संस्था (पूर्णवेळ व्यावसायिक विधी पदवीपूर्व पाठ्यक्रमांच्या प्रवेशाचे विनियमन) नियम, २०१७ मध्ये करण्यात आलेल्या सुधारणा, राज्यातील शासकीय / अशासकीय अनुदानित/ विनाअनुदानित/ कायम विनाअनुदानित/ विद्यापीठ विभाग / विद्यापीठ संचलित संस्थांमधील विधी अभ्यासक्रमांच्या राज्यस्तरीय सामायिक प्रवेश परीक्षेसाठी व केंद्रीभूत प्रवेश प्रक्रियेसाठी लागू करण्याचा निर्णय शासनाने घेतला आहे.
त्यानुसार उक्त सुधारणा शैक्षणिक वर्ष २०१९-२० पासून उच्च शिक्षण संचालनालयाच्या अधिपत्याखालील
# Page 2
शासन निर्णय क्रमांक: सीईटी-२०१९/प्र.क्र.१६९/मशि-२
शासकीय / अशासकीय अनुदानित/ विनाअनुदानित/ कायम विनाअनुदानित/ विद्यापीठ विभाग / विद्यापीठ संचलित संस्थांमधील विधी पदवी अभ्यासक्रमांच्या राज्यस्तरीय सामायिक प्रवेश परीक्षेसाठी व केंद्रीभूत प्रवेश प्रक्रियेसाठी लागू करण्यास या आदेशान्वये मान्यता देण्यात येत आहे.
२. संदर्भाधीन क्रमांक ५ येथील अधिसूचनेतील नियमांचा विधी अभ्यासक्रमांच्या प्रवेश प्रक्रियेसाठी अवलंब करुन शासकीय / अशासकीय अनुदानित/ विनाअनुदानित/ कायम विनाअनुदानित व राज्यातील अकृषि विद्यापीठांमधील व विद्यापीठ संचलित संस्थामधील विधी अभ्यासक्रमांचे प्रवेश हे सक्षम प्राधिकारी म्हणून आयुक्त, राज्य सामायिक प्रवेश परीक्षा कक्ष यांच्यामार्फत सामायिक प्रवेश परीक्षेद्वारे व केंद्रीभूत प्रवेश परीक्षेद्वारे एक खिडकी पध्दतीने करण्यात येतील.