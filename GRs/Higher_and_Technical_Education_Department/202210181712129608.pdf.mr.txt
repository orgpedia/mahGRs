# Page 1
नाशिक येथील आर्थिकदृष्टया दुर्बल घटकातील मुलींसाठीचे वस्तीगृह सारथी व महाज्योती या महामंडळामार्फत सुरु करण्यास मान्यता देण्याबाबत.
महाराष्ट्र शासन
उच्च व तंत्र शिक्षण विभाग
शासन निर्णय क्रमांकः वसति ५३१७/प्र.क्र.९/मशि-२
मादाम कामा मार्ग, हुतात्मा राजगुरु चौक,
मंत्रालय, मुंबई-४०० ०३२.
दिनांक : १८ ऑक्टोबर, २०२२
वाचा : (१) शासन निर्णय, उच्च व तंत्र शिक्षण विभाग, क्र. संकीर्ण २०१७/प्र.क्र.२४९/१८/तांशि-४, दि. १३ जुलै, २०१८.
(२) शासनपत्र उच्च व तंत्र शिक्षण विभाग, क्र. वसति ५३१७/प्र.क्र.९/मशि-२, दि. २१ एप्रिल, २०२२
प्रस्तावना : संदर्भाधीन क्रमांक-२ येथील शासनपत्रान्वये स्व. यशवंतराव चव्हाण जन्मशताब्दी महोत्सव योजनेअंतर्गत नाशिक येथे बांधण्यात आलेल्या आर्थिकदृष्ट्या दुर्बल घटकातील मुलींसाठीच्या वस्तीगृहात सारथी व महाज्योती या महामंडळांच्या विद्यार्थीनींना प्रवेश देण्याबाबत मान्यता देण्यात आलेली आहे.
त्यानुसार सदर वस्तीगृह या महामंडळामार्फत सुरु करण्यास मान्यता देण्याची बाब शासनाच्या विचाराधीन होती.
शासन निर्णय: स्व.यशवंतराव चव्हाण जन्मशताब्दी महोत्सव योजनेअंतर्गत प्लॉट नं. २३, सर्व्हे नं. २४/१-ड/१-अ, कसबे नाशिक येथील यु. एल. सी. जमीनीवर आर्थिकदृष्ट्या दुर्बल घटकातील मुलींसाठीच्या वस्तीगृहासाठी बांधण्यात आलेल्या इमारतीमध्ये सारथी व महाज्योती या महामंडळांमार्फत वस्तीगृह सुरु करण्यास खालील नियम, अटी व शर्तीच्या अधिन राहून शासन मान्यता देण्यात येत आहे.
१. सदर वस्तीगृहामध्ये सारथी व महाज्योती या महामंडळांनी त्यांच्या लक्षीत गटातील प्रत्येकी ७५ मुलींना प्रवेश द्यावा आणि उच्च व तंत्र शिक्षण विभागामार्फत आर्थिकदृष्टया दुर्बल घटकातील ५० मुलींना प्रवेश देण्यात यावा.
२. सारथी व महाज्योती या महामंडळांनी त्यांच्या लक्षीत गटातील मुलींसाठी उद्भवणारा खर्च करावा आणि आर्थिकदृष्टया दुर्बल घटकातील ५० मुलींसाठीचा खर्च दोन्ही महामंडळांनी प्रत्येकी ५० टक्के या प्रमाणात विभागून करावा. त्यामुळे या महामंडळांनी शासनाला इमारतीचे भाडे अदा करण्याची आवश्यकता असणार नाही.
३. पाच वर्ष एवढया कालावधीसाठी सदर वस्तीगृह चालविण्यास मान्यता देण्यात यावी. यासाठी शासनाच्या वतीने जिल्हाधिकारी, नाशिक, संचालक, उच्च शिक्षण, महाराष्ट्र राज्य, पुणे आणि सारथी व महाज्योती यांच्यामध्ये कायदेशीर करारनामा करण्यात यावा.
४. सारथी व महाज्योती यांच्या नियमावलीनुसार सदर वस्तीगृह चालविण्यात यावे. वस्तीगृहाच्या दैनदिंन कामकाजावर सारथी व महाज्योती या महामंडळाचे अंतरीम नियंत्रण असेल आणि जिल्हाधिकारी, नाशिक व संचालक, उच्च शिक्षण, महाराष्ट्र राज्य, पुणे यांचे अंतिम नियंत्रण असेल.
५. सदर वस्तीगृहासाठी उच्च व तंत्र शिक्षण विभागाकडून कोणतीही आर्थिक तरतूद उपलब्ध करण्यात येणार नाही. वस्तीगृहासाठी आवश्यक कर्मचारी सारथी महामंडळाने उपलब्ध करावेत. तसेच वस्तीगृहाचा देखभाल दुरुस्तीचा खर्चही सारथी महामंडळाने करावा.
# Page 2
शासन निर्णय क्रमांकः वसति ५३१७/प्र.क्र.९/मशि-२
६. पाच वर्ष एवढया कालावधीनंतर सदर व्यवस्थेचा आढावा घेण्यात यावा.
२. प्रस्तुत शासन निर्णय नियोजन विभागाचा अनौपचारीक संदर्भ क्र. २४८७/का. १४२५ दि. २६.८.२०२२ अन्वये प्राप्त मान्यतेनूसार निर्गमित करण्यात येत आहे.