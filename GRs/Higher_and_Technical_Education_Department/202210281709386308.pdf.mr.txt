# Page 1
सरदार वल्लभभाई पटेल यांच्या जयंती निमित्ताने दि. ३१ ऑक्टोबर, २०२२ रोजी “राष्ट्रीय एकता दिवस” या कार्यक्रमाच्या आयोजनाबाबत...
महाराष्ट्र शासन
उच्च व तंत्र शिक्षण विभाग
शासन परिपत्रक क्रमांक: संकीर्ण-२०२२/प्र.क्र.१३०/आस्था- २
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
दिनांक : २८ ऑक्टोबर, २०२२
शासन परिपत्रक:
दरवर्षी दिनांक ३१ ऑक्टोबर हा दिवस सरदार वल्लभभाई पटेल यांची जयंती संपूर्ण देशभरात
“राष्ट्रीय एकता दिवस” म्हणून मोठ्या उत्साहात साजरी केली जाते. हा दिवस आम्हाला राष्ट्राची सुरक्षा,
एकता आणि अखंडता बळकट करण्याच्या वचनबद्धतेला एक उत्तम संधी प्रदान करते.
२. या वर्षी देखील दिनांक ३१ ऑक्टोबर, २०२२ रोजी स्टॅच्यू ऑफ युनिटी, केवडीया, गुजरात येथे
देशातील सर्व विभागातील पोलीस दल आणि केंद्रीय सशस्त्र पोलीस दलांच्या सहभागाने राष्ट्रीय एकता
दिवस परेडचे आयोजन करण्यात येत आहे. ज्यामध्ये सरदार पटेल यांच्या पुतळ्याचे पदपूजन करून
त्यांना आदरांजली वाहण्यात येणार आहे. तसेच राष्ट्रीय एकता दिनानिमित्त देशातील ७५० जिल्ह्यांमध्ये
शिक्षण आणि क्रीडा मंत्रालयामार्फत ७५,००० एकता दौड (Unity Run) चे आयोजन करण्यात येणार आहे.
तेव्हा दिनांक ३१ ऑक्टोबर, २०२२ हा दिवस राष्ट्रीय एकता दिवस म्हणून उत्साहात साजरा करण्यासाठी
खालील कार्यक्रम/उपक्रमाचे आयोजन करण्यात यावे:
(१) राष्ट्रीय एकता दिनानिमित्त उच्च व तंत्र शिक्षण विभागाच्या अधिपत्याखालील कार्यालये/संस्था/
विद्यापीठे/महाविद्यालयांमध्ये एकता दौड (Unity Run) चे आयोजन करण्यात यावे. ज्यामध्ये समाजातील
सर्व स्तरातील लोकांचा समावेश असेल, यामुळे राष्ट्रीय एकात्मतेचा संदेश आणि 'आझादी का अमृत
महोत्सवा'ची भावना देशभर पोहोचवण्यास मदत होईल.
(२) दिनांक ३१ ऑक्टोबर २०२२ हा दिवस राष्ट्रीय एकता दिवस म्हणून साजरा करण्यासाठी उच्च व तंत्र
शिक्षण विभागाच्या अधिपत्याखालील कार्यालये/संस्था/विद्यापीठे/महाविद्यालयांमध्ये राष्ट्रीय एकता
दिनानिमित्त पुढीलप्रमाणे प्रतिज्ञा घेण्याचे आयोजन करण्यात यावे:
# Page 2
शासन परिपत्रक क्रमांकः संकीर्ण-२०२२/प्र.क्र.१३०/आस्था-२
राष्ट्रीय एकता दिवसाची शपथ
मी सत्यनिष्ठापूर्वक शपथ घेतो की, मी राष्ट्राची एकता, अखंडता व सुरक्षा अबाधित राखण्यासाठी
स्वतःला समर्पित करीन आणि माझ्या देशवासियांमध्ये हा संदेश पोचविण्यासाठी देखील भरीव प्रयत्न
करीन. मी ही शपथ आपल्या देशाची एकता टिकवून ठेवण्याच्या भावनेने घेत आहे जी सरदार वल्लभभाई
पटेल यांच्या दूरदृष्टी व कार्यांमुळे राखणे शक्य झाले आहे. तसेच मी माझ्या देशाची अंतर्गत सुरक्षा
सुनिश्चित करण्याकरीता माझे स्वतःचे योगदान देण्याचा सुद्धा सत्यनिष्ठापूर्वक संकल्प करीत आहे.