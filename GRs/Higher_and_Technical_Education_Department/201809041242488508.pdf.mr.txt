# Page 1
पदांची भरती प्रक्रिया राबविताना अनियमितता होऊ नये यासाठी अकृषि विद्यापीठांना सूचना देण्याबाबत.
महाराष्ट्र शासन
उच्च व तंत्र शिक्षण विभाग
शासन परिपत्रक क्रमांक: लोअप्र- २०१३/प्र.क्र.१६९/१३/विशि-१
मादाम कामा मार्ग, हुतात्मा राजगुरु चौक,
मंत्रालय, मुंबई - ४०० ०३२.
तारीख: ०४ सप्टेंबर, २०१८
परिपत्रक
अकृषि विद्यापीठामध्ये शासन मान्य विविध पदावर पदभरती करण्याबाबतची प्रक्रिया प्रचलित नियमानुसार विहित केलेली आहे. तथापि, भरती प्रक्रिया राबविताना विद्यापीठांकडून विहित जाहिरात न देणे, कर्मचारी विहित शैक्षणिक अर्हता, पात्रता, अनुभव, वयाची अट धारण न करणे इ. बाबी विद्यापीठाकडून विचारात घेण्यात येत नसल्याचे बऱ्याच प्रकरणांत आढळून आले आहे. अशा प्रकारे नियुक्त झालेले कर्मचारी बराच काळ शासन मान्य पदावर कार्यरत राहतात. अशा कर्मचाऱ्यांच्या सेवा नियमित करण्याबाबत प्रकरणे शासनाकडे सादर केली जातात. परंतु अशा प्रकारच्या अनियमिततेतून सूट देणे/अटी शिथिल करण्याबाबत कोणत्याही तरतुदी नसल्याने त्यामधून सुट देता येत नाही.
त्यामुळे असे कर्मचारी त्याच्या सेवा नियमित करून वेतनविषयक / सेवानिवृत्तीचे लाभ मिळावे यासाठी मा. न्यायालयात धाव घेतात व मा. न्यायालयाच्या आदेशानुसार अशा अपात्र कर्मचाऱ्यांच्या सेवा नियमित करून त्यांना सेवाविषयक लाभ देण्याची वेळ शासनावर येते. उक्त बाबी विचारात घेऊन शासन मान्य विविध पदांची भरती प्रक्रिया राबविताना अकृषि विद्यापीठांनी खालील सूचनांचे कटाक्षाने पालन करावे.
१) विद्यापीठामध्ये हंगामी/ कत्राटी स्वरूपात भरती करताना सामान्य प्रशासन विभागाने दि. २५ ऑगस्ट, २००५ च्या परिपत्रकातील तरतुदी व तद्नुषंगाने वेळोवेळी निर्गमित केलेल्या सूचनांचे काटेकोर पणे पालन करावे.
२) शासन मान्य पदावर पदभरती करताना त्या त्या पदांसाठी विहित केलेली शैक्षणिक अर्हता, पात्रता, अनुभव, वयाची अट, तसेच तांत्रिक अर्हता, अनुभव इ. विचारात घेऊन, जाहिरातीव्दारे विहित पध्दतीचा अवलंब करूनच पदभरतीची कार्यवाही करावी.
३) पदभरती बाबतचे शासनाचे धोरण / नियम, विद्यापीठ अधिनियमातील तरतुदी, इ. बाबी विचारात घेऊन पदभरतीची कार्यवाही करण्याची व त्यामध्ये कोणत्याही प्रकारची अनियमितता होणार नाही याची दक्षता घेण्यात यावी.
४) विद्यापीठामध्ये भरती केलेल्या कर्मचाऱ्यांच्या बाबतीत पुढे कोणतीही अनियमितता आढळून आल्यास त्याची सर्वस्वी जबाबदारी संबंधित विद्यापीठाचे कुलगुरू/कुलसचिव यांची राहील व अशा कर्मचाऱ्यांच्या वेतनविषयक लाभाची जबाबदारी देखील संबंधित विद्यापीठाची राहील.
# Page 2
शासन परिपत्रक क्रमांकः लोअप्र- २०१३/प्र.क्र.१६९/१३/विशि-१