# Page 1
कोविड- १९ आजाराच्या नियंत्रणाकरीता डीसीएचसी/ डीसीएच / सीसीसी मध्ये नियुक्त वैद्यकीय व्यावसायिकांच्या सेवा सामाजिक दायित्वसेवा म्हणून गृहीत धरण्याबाबत.
महाराष्ट्र शासन
वैद्यकीय शिक्षण व औषधी द्रव्ये विभाग,
शासन निर्णय क्रमांक: एमईडी १०२१/प्र.क्र.१२३/२१/शिक्षण-२,
९ वा मजला, गो.ते.रुग्णालय संकुल, लोकमान्य टिळक मार्ग, मुंबई ४०० ००१
दिनांक: २४ जून, २०२१
वाचा:- वैद्यकीय शिक्षण व औषधी द्रव्ये विभाग, शासनपत्र क्र.एमईडी-१०२०/प्र.क्र.२०२/भाग-२/२०/शिक्षण-२, दिनांक ३०.०४.२०२१
प्रस्तावना:
राज्यातील शासकीय/ महापालिका वैद्यकीय महाविद्यालयातुन वैद्यकीय पदवी/ पदव्युत्तर अभ्यासक्रम (एमबीबीएस/ एम.डी./ एम.एस./ पी.जी. डिप्लोमा) पुर्ण करणाऱ्या विद्यार्थ्यांना संबधित अभ्यासक्रमाकरीता विहीत कालावधीची बंधपत्रित सेवा पुर्ण करणे बंधनकारक आहे. उपरोक्त ‘वाचा’ येथील शासनपत्रान्वये सदर बंधपत्रित सेवेचे नामकरण ‘सामाजिक दायित्व सेवा' असे करण्यात आले आहे. भारतीय संरक्षण दलाची कोणत्याही ठिकाणी केलेली वैद्यकीय सेवा अथवा महाराष्ट्र राज्यात स्थित असलेल्या शासकीस आरोग्य संस्थांमध्ये उपलब्ध करुन दिलेली वैद्यकीय सेवा याच सामाजिक दायित्व सेवा म्हणून गृहीत धरण्यात येतात. कोविड–१९ या आजाराचा मोठ्या प्रमाणावरील संसर्ग विचारात घेऊन सदर आजाराच्या नियंत्रणाकरीता देशात विविध उपाययोजना करण्यात येत आहेत. कोविड-१९ आजाराची लक्षणांच्या तीव्रतेच्या स्वरूपानुसार संबंधित रुग्णांवर उपचार करण्यासाठी कोविड केअर सेंटर (सीसीसी), डेडीकेटेड कोविड हेल्थ सेंटर (डीसीएचसी) आणि डेडीकेटेड कोविड हॉस्पीटल (डीसीएच) अशी सुविधाकेंद्रे आरोग्य व कुटुंब कल्याण मंत्रालय, भारत सरकार यांच्यामार्फत प्रसृत मार्गदर्शक सुचनांनुसार राज्यात उभारण्यात आली आहेत. कोविड-१९ या आजाराच्या उपचाराकरीता सदर सुविधाकेंद्रांमध्ये उपलब्ध करुन देण्यात आलेल्या वैद्यकीय सेवेस सामाजिक दायित्व सेवा म्हणून घोषीत करण्याची बाब शासनाच्या विचाराधीन होती.
शासन निर्णयः
कोविड–१९ या आजाराच्या नियंत्रणाकरीता आरोग्य व कुटुंब कल्याण मंत्रालय, भारत सरकार यांच्यामार्फत प्रसृत मार्गदर्शक सुचनांना (Guidelines) अनुसरुन आणि सक्षम प्राधिकरणांच्या मान्यतेने राज्यात सुरु करण्यात आलेल्या कोविड केअर सेंटर (COVID Care Centre/CCC), डेडीकेटेड कोविड हेल्थ सेंटर (Dedicated COVID Health Centre/ DCHC) आणि डेडीकेटेड कोविड हॉस्पीटल (Dedicated COVID Hospital/ DCH) या आरोग्य सुविधाकेंद्रांमध्ये कोविड रुग्णांच्या उपचाराकरीता उपलब्ध करुन दिलेल्या वैद्यकीय सेवेस सामाजिक दायित्व सेवा समजण्यास खाली नमूद अटी व शर्तींच्या अधिन राहुन याव्दारे मान्यता देण्यात येत आहे.
# Page 2
शासन निर्णय क्रमांक: एमईडी १०२१/प्र.क्र.१२३/२१/शिक्षण-२
२. अटी/शर्ती:
१) उपरोक्त आरोग्य सुविधाकेंद्रे सक्षम प्राधिकरणांची रितसर मान्यता प्राप्त झाल्यानंतर सुरु झालेली असणे आवश्यक आहे. सदर सक्षम प्राधिकरणांमध्ये संबंधित जिल्हाधिकारी, उपसंचालक (आरोग्य सेवा)/ जिल्हा शल्यचिकीत्सक, महापालिका आयुक्त/ नगरपालिका मुख्याधिकारी अथवा महापालिका/ नगरपालिका यांचे मुख्य आरोग्य अधिकारी या व तत्सम शासकीय अधिकाऱ्यांचा समावेश आहे.
२) उक्त आरोग्य सुविधाकेंद्रांमध्ये संबंधित उमेदवाराची नियुक्ती करण्यात आल्याबाबतचे आदेश, त्याने दिलेल्या सेवेचा प्रत्यक्ष कालावधी (अनुज्ञेय नाही असा रजा कालावधी वगळुन) आणि कोविड-१९ आजाराच्या रुग्णांवरील उपचारांमधील उमेदवाराचे योगदान या संबंधीचे अभिलेख विचारात घेऊन त्याबाबतचे प्रमाणपत्र वर नमूद केलेल्या सक्षम प्राधिकरणांव्दारे संबंधित उमेदवारास प्रदान करण्यात येईल. संचालक, वैद्यकीय शिक्षण व संशोधन संचालनालयाने सामाजिक दायित्व सेवा मुक्त प्रमाणपत्र वितरीत करतांना सदर प्रमाणपत्र ग्राह्य धरावे.
३) उपरोक्त आरोग्य सुविधा केंद्रांमध्ये उमेदवाराने केलेल्या सेवा कालावधीनंतरही त्याचा सामाजिक दायित्व सेवेचा विहीत कालावधी पुर्ण होत नसेल तर अशा प्रसंगी त्याने उक्त सेवेचा उर्वरित कालावधी विहीतरित्या पुर्ण करणे आवश्यक राहील. त्यानंतरच सदर उमेदवार सामाजिक दायित्व सेवेतुन मुक्त होण्यास पात्र राहील.
४) सदर आरोग्य सुविधाकेंद्रांमध्ये सेवा केल्याबाबत सक्षम प्राधिकरणाचे प्रमाणपत्र फसवणुकीच्या मार्गाने प्राप्त केले असल्याचे निदर्शनास आल्यास संबंधीत उमेदवार कायदेशीर कारवाईस पात्र राहील.
# Page 3