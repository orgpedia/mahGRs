# Page 1
राज्यातील शासकीय आयुर्वेद महाविद्यालयांमधील पदव्युत्तर अभ्यासक्रमांच्या विद्यार्थ्यांच्या (कनिष्ठ निवासी-१/२/३) विद्यावेतनात वाढ करण्याबाबत.
महाराष्ट्र शासन
वैद्यकीय शिक्षण व औषधी द्रव्ये विभाग,
शासन निर्णय क्रमांकः एमईडी १०२०/प्र.क्र.१८७/२०/शिक्षण-२,
गो.ते.रुग्णालय संकुल, ९ वा मजला, लोकमान्य टिळक मार्ग,
मंत्रालय, मुंबई - ४०० ००१.
दिनांक:- २५ नोव्हेंबर, २०२०
संदर्भ : १. शासन निर्णय, वैद्यकीय शिक्षण व औषधी द्रव्ये विभाग क्रमांक एमईडी १०१५/प्र.क्र.२६२/१५/शिक्षण-२, दिनांक ०२/०९/२०२०
२. शासन निर्णय, वैद्यकीय शिक्षण व औषधी द्रव्ये विभाग क्रमांक एमईडी १०१५ / प्र.क्र.२६२/१५/शिक्षण-२, दिनांक १६/०१/२०१६
प्रस्तावना:
राज्यातील शासकीय वैद्यकीय महाविद्यालये, शासकीय दंत महाविद्यालये आणि शासकीय आयुर्वेदिक महाविद्यालयांतील पदव्युत्तर अभ्यासक्रमांचे विद्यार्थी (कनिष्ठ निवासी व वरिष्ठ निवासी) यांच्या विद्यावेतनामध्ये संदर्भाधीन क्रमांक २ वरील शासन निर्णयान्वये ऑगस्ट, २०१५ पासून पूर्वलक्षी प्रभावाने दरमहा रुपये ५,०००/ अशी ठोक वाढ करण्यात आली होती. तसेच, निवासी डॉक्टरांच्या विद्यावेतनात वाढ करण्यासंबंधी दर तीन वर्षानी आढावा घेण्याचे ठरले होते. त्यानुषंगाने निवासी डॉक्टरांची संघटना “मार्ड" यांच्याकडून निवासी डॉक्टरांच्या विद्यावेतनाच्या रक्कमेत वाढ करण्याची शासनास विनंती करण्यात आली होती. त्यानुसार संदर्भाधीन क्र.१ वरील शासन निर्णयान्वये राज्यातील शासकीय वैद्यकीय व दंत महाविद्यालयातील पदव्युत्तर अभ्यासक्रमांचे विद्यार्थी (कनिष्ठ निवासी- १/२/३ व वरिष्ठ निवासी-१/२/३) यांचे विद्यावेतनात दिनांक ०१ मे, २०२० पासून प्रतिमाह रुपये १०,०००/- (रुपये दहा हजार फक्त) इतकी ठोक वाढ लागू करण्यास मान्यता प्रदान करण्यात आली आहे. त्याच धर्तीवर शासकीय आयुर्वेदिक महाविद्यालयांतील पदव्युत्तर अभ्यासक्रमांचे विद्यार्थी (कनिष्ठ निवासी -१/२/३) यांच्या विद्यावेतनात वाढ करण्याची बाब शासनाच्या विचाराधीन होती.
शासन निर्णयः
राज्यातील शासकीय आयुर्वेद महाविद्यालयातील पदव्युत्तर अभ्यासक्रमाचे विद्यार्थी (कनिष्ठ निवासी १/२/३) यांचे विद्यावेतनात दिनांक ०१ मे, २०२० पासून प्रतिमाह रुपये १०,०००/- (रुपये दहा हजार फक्त) इतकी ठोक वाढ लागू करण्यास शासनाची मान्यता प्रदान करण्यात येत आहे.
२. राज्य शासनाच्या कर्मचाऱ्यांना वेळोवेळी ज्या दराने महागाई भत्ता अनुज्ञेय राहील, त्याच दराने सदर पदव्युत्तर अभ्यासक्रमाच्या विद्यार्थ्यांना महागाई भत्ता अनुज्ञेय राहील.
३. याप्रित्यर्थचा खर्च हा निवासी डॉक्टरांचे विद्यावेतन ज्या लेखाशिर्षाखाली खर्ची टाकण्यात येते त्या संबंधित लेखाशिर्षाखालील उपलब्ध तरतुदीतून भागविण्यात यावा.
# Page 2
शासन निर्णय क्रमांकः एमईडी १०२०/प्र.क्र.१८७/२०/शिक्षण-२, दिनांक २५/११/२०२०.
४. प्रस्तुत शासन निर्णय हा वित्त विभागाचे अनौपचारिक संदर्भ क्र. २११५/२०२०/व्यय-१३, दिनांक ०४/०९/२०२० अन्वये प्राप्त सहमतीनुसार आणि दिनांक १४/१०/२०२० रोजीच्या मंत्रिमंडळ बैठकीतील निर्णयानुसार निर्गमित करण्यात येत आहे.