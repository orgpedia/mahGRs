# Page 1
सार्वजनिक वितरण व्यवस्थेअंतर्गत पुणे व नागपूर शहरात टाटा ट्रस्टच्या सहाय्याने शिधापत्रिकाधारकांना लोह व आयोडीनयुक्त मीठ वितरीत करण्याचा कार्यक्रम प्रायोगिक तत्वावर राबविण्याबाबत.
महाराष्ट्र शासन
अन्न, नागरी पुरवठा व ग्राहक संरक्षण विभाग
शासन निर्णय क्रमांकः संकिर्ण-४४१८/प्र.क्र.२१/नापु-१६ - ब
हुतात्मा राजगुरू चौक, मादाम कामा मार्ग,
मंत्रालय विस्तार, मुंबई - ४०० ०३२
तारीख: २७ जून, २०१८.
प्रस्तावना
देशात आणि राज्यात अॅनिमियाचे प्रमाण खूप मोठया प्रमाणात आहे. २०१५-१६ च्या चौथ्या राष्ट्रीय कुटुंब आरोग्य सर्वेक्षणानुसार, महाराष्ट्रातील ५३.८% मुलांमध्ये (वय ६ महिने ते ५ वर्षे), १५ ते ४९ वर्ष वयाच्या महिलांमध्ये ४८% इतक्या मोठया प्रमाणात अॅनिमिया असल्याचे दिसून आले आहे. संशोधनाने हे सिध्द केले आहे की, जर पुरेश्या प्रमाणात आहारातून लोह व इतर पोषकद्रव्य दिल्यास अॅनिमिया नियंत्रणात आणता येतो. सद्यस्थितीमध्ये लोहयुक्त गोळया देणे इ. पर्यायाने सरकारमार्फत अॅनिमिया नियंत्रणाचा प्रयत्न होत आहे. सदर उपाययोजनेला पूरक ठरतील अशा उपाययोजना करणे आवश्यक आहे.
सार्वजनिक वितरण व्यवस्थे अंतर्गत लोह व आयोडीनयुक्त मीठ वितरीत करण्याबाबतचा प्रस्ताव टाटा ट्रस्टद्वारे शासनाकडे सादर करण्यात आला होता. त्यानुसार सार्वजनिक वितरण व्यवस्थेंतर्गत लोह व आयोडीनयुक्त मीठ टाटा ट्रस्टच्या सहकार्याने प्रायोगिक तत्वावर पुणे व नागपूर शहरामधील शिधापत्रिकाधारकांना रास्त भाव दुकानांमार्फत वितरीत करण्याचा निर्णय शासनाच्या विचाराधीन होता.
त्यानुसार पुढीलप्रमाणे निर्णय घेण्यात येत आहे.
शासन निर्णय १. सार्वजनिक वितरण व्यवस्थेअंतर्गत लोह व आयोडीनयुक्त मीठ (डबल फोर्टिफाइड) १२ महिन्यांसाठी प्रायोगिक तत्वावर पुणे व नागपूर शहरांमधील शिधापत्रिकाधारकांना मागणीनुसार रास्त भाव दुकानांमार्फत वितरीत करण्यास याद्वारे मान्यता देण्यात येत आहे.
२. अधिकृत रास्त भाव दुकानदारांमार्फत शिधापत्रिकाधारकांना सदर लोह व आयोडीनयुक्त मीठ रु.
१४ प्रतिकिलो या दराने वितरीत करण्यात येईल.
३. सदर लोह व आयोडीनयुक्त मीठाची वाहतूक शासकीय गोदामापर्यंत टाटा ट्रस्ट मार्फत करण्यात येईल. सदर मीठ साठविण्यासाठी गोदाम उपलब्ध करुन देणे तसेच सदर मीठ शासकीय गोदामातून रास्त भाव दुकानदारांपर्यंत पोहोचविणे याची जबाबदारी संबंधित जिल्हाधिकारी यांची राहील.
४. टाटा ट्रस्ट सदर लोह व आयोडीनयुक्त मीठ शासनास रु.११ प्रतिकिलो दराने उपलब्ध करुन देईल. सदर मीठ रास्त भाव दुकानदारांना रु. १२.५० प्रतिकीलो या दराने उपलब्ध करून देण्यात येईल व
# Page 2
शासन निर्णय क्रमांकः संकिर्ण-४४१८/प्र.क्र.२१/नापु-१६-ब
रास्त भाव दुकानदारांनी रु. १४ प्रतिकिलो या दराने विक्री करतील. याव्यतिरीक्त अनुषंगिक खर्चात वाढ झाल्यास सदर खर्चाची जबाबदारी टाटा ट्रस्टची राहील.
५. शिधापत्रिकाधारकांना उत्तम गुणवत्तापुर्ण डबल फोर्टीफाईड मीठ उपलब्ध करुन देण्याची जबाबदारी टाटा ट्रस्टची राहील.
६. सदर शासन निर्णयाची अंमलबजावणी दि. १ जुलै २०१८ पासून करण्यात येईल. या शासन निर्णयाच्या अनुषंगाने कार्यपद्धती नंतर स्वतंत्रपणे विहीत करण्यात येईल.