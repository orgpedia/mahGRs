# Page 1
खरीप पणन हंगाम २०२१-२२ मध्ये किमान आधारभुत किंमत खरेदी योजनेंतर्गत भरडधान्य (मका, ज्वारी, बाजरी, रागी) खरेदीबाबत.
महाराष्ट्र शासन
अन्न, नागरी पुरवठा व ग्राहक संरक्षण विभाग,
शासन निर्णय क्रमांक :- खरेदी-१२२१/प्र.क्र.१९५/ना.पु.२९,
हुतात्मा राजगुरु चौक, मादाम कामा मार्ग,
मंत्रालय, मुंबई-४०० ०३२.
दिनांक :- ०७ डिसेंबर, २०२१
संदर्भ १) केंद्र शासन, अन्न आणि सार्वजनिक वितरण विभागाचे F.No.(१९)/२०२०-Py-I, दि.१६.०६.२०२१ चे पत्र.
२) शासन निर्णय, अ.ना.पु. व ग्रा.सं. विभाग, क्र.खरेदी-२६२१/प्र.क्र.१३८/ना.पु.२९, दि.३०.०९.२०२१ ३) शासन शुद्धिपत्र, अ.ना.पु. व ग्रा.सं. विभाग, क्र.खरेदी-२६२१/प्र.क्र.१३८/नापु २९ दि.०३.१०.२०२१ ४) केंद्र शासन, अन्न आणि सार्वजनिक वितरण विभागाचे No.७-११/२०२१-Py-III, दि.१०.११.२०२१ चे पत्र.
प्रस्तावना : किमान आधारभूत किंमत खरेदी योजना ही केंद्र शासनाची योजना असून शेतकऱ्यांना हमी भावापेक्षा कमी किंमतीने (डिस्ट्रेस सेल ) धान्य विकावे लागू नये, म्हणून ही योजना राबविण्यात येते. त्यासाठी राज्य शासनाने नियुक्त केलेल्या अभिकर्ता संस्थांमार्फत (बिगर आदिवासी क्षेत्रात महाराष्ट्र स्टेट को-ऑप. मार्केटिंग फेडरेशन, मुंबई व आदिवासी क्षेत्रात, महाराष्ट्र राज्य सहकारी आदिवासी विकास महामंडळ, नाशिक ) राज्यात एफ.ए.क्यु. (Fair average quality) दर्जाच्या धान व भरडधान्याची खरेदी करण्यात येते.
प्रत्येक हंगामात धान/भरडधान्य खरेदी करण्याबाबत केंद्र शासनाकडून प्राप्त झालेल्या मार्गदर्शक सूचनांनुसार राज्यातील धान/भरडधान्य खरेदीबाबत सूचना निर्गमित करण्यात येतात. त्यानुसार पणन हंगाम २०२१-२२ मधील धान/भरडधान्य खरेदी संदर्भातील सर्वसमावेशक सूचना शासन निर्णय क्र. खरेदी-२६२१/ प्र.क्र.१३८/ना.पु.२९, दि.३०.०९.२०२१ (संदर्भ क्र. १) अन्वये निर्गमित करण्यात आल्या आहेत.
तथापि, त्यादरम्यान खरीप पणन हंगाम २०२१-२२ मधील अपेक्षित भरडधान्य खरेदीच्या आराखडयास मंजुरी प्रलंबित असल्यामुळे सदर शासन निर्णयात उक्त हंगामात भरडधान्य खरेदीबाबतच्या कालावधीचा निर्णय स्वतंत्रपणे निर्गमित करण्यात येईल असे नमुद केले आहे. केंद्र शासनाने संदर्भ क्र.४ च्या पत्रान्वये उक्त हंगामातील अपेक्षित भरडधान्य खरेदी आराखडयास मंजुरी दिलेली आहे. त्यानुषंगाने राज्यात खरीप पणन हंगाम २०२१-२२ मध्ये किमान आधारभुत किंमत खरेदी योजनेंतर्गत भरडधान्य खरेदी करण्याबाबतचा कालावधी निश्चित करणे, खरेदी केंद्र सुरु करुन खरेदी प्रक्रिया सुरु करण्यास मान्यता देणेबाबतचा शासन निर्णय निर्गमित करण्याची बाब शासनाच्या विचाराधीन होती. याबाबत शासन पुढीलप्रमाणे आदेश देत आहे.
शासन निर्णय: खरीप पणन हंगाम २०२१-२२ मध्ये केंद्र शासनाने किमान आधारभूत किंमत खरेदी योजनेंतर्गत भरडधान्याचे (मका, ज्वारी, बाजरी, रागी) विहीत विनिर्देश तसेच किमान आधारभूत किंमती जाहीर केल्या आहेत. त्यानुसार, राज्यातील शेतक-यांना किमान आधारभूत किंमतीचा लाभ मिळावा या हेतूने राज्यात खरेदी केंद्रे सुरु करण्याकरिता व त्याठिकाणी भरडधान्याची (मका, ज्वारी, बाजरी, रागी) खरेदी करण्यास शासन मान्यता देण्यात येत आहे.
# Page 2
शासन निर्णय क्रमांकः खरेदी-१२२१/प्र.क्र.१९५/ना.पु.२९,
भरडधान्य खरेदीचा कालावधी : खरीप पणन हंगाम २०२१-२२- दि. ०७ डिसेंबर, २०२१ ते दि.३१ जानेवारी, २०२२
आधारभुत किंमती :
-----------------------------------------------------------------------
| पीक | आधारभुत किंमती (रुपये) | शेतकऱ्यांना प्रत्यक्ष द्यावयाचा दर (रुपये) |
| भरडधान्य | मका | १८७० | १८७० |
| ज्वारी (संकरित) | २७३८ | २७३८ |
| ज्वारी (मालदांडी) | २७५८ | २७५८ |
| बाजरी | २२५० | २२५० |
| रागी | ३३७७ | ३३७७ |
-----------------------------------------------------------------------
खरीप पणन हंगाम २०२१-२२ मधील भरडधान्य खरेदीसाठी मुख्य अभिकर्ता संस्थाची नियुक्ती, अभिकर्ता संस्थांच्या जबाबदाऱ्या आणि भरडधान्य खरेदीबाबतच्या इतर सर्व सूचना, अटी व शर्ती शासन निर्णय, क्र. खरेदी-२६२१/प्र.क्र.१३८/ना.पु.२९, दि.३०.०९.२०२१ (संदर्भ क्र.१) मधील तरतूदीनुसार राहतील.
२. खरीप पणन हंगाम २०२१-२२ मधील भरडधान्य खरेदीकरीता येणारा खर्च हा वित्तीय सल्लागार व उप सचिव यांच्या वैयक्तिक ठेव लेख्यातुन वित्तीय वर्ष २०२१-२२ मध्ये मागणी क्र. एम-४, खर्च मुख्यलेखाशीर्ष भरडधान्य/धान खरेदी (४४०८ ०३८२) २१-पुरवठा व सामग्री व मुख्य लेखाशीर्ष आणि अनुषंगीक खर्च (४४०८ ०३९१) ५०-इतर खर्च, अंतर्गत उपलब्ध अनुदानातून भागविण्यात यावा.
३. सदर शासन निर्णय वित्त विभागाच्या अनौपचारीक संदर्भ क्र.३८५/२०२१//व्यय-१०, दि.१७.११.२०२१ अन्वये दिलेल्या सहमतीनुसार निर्गमित करण्यात येत आहे.
# Page 3