# Page 1
हंगाम २०१७-१८ मध्ये किमान आधारभूत किंमत खरेदी योजनेअंतर्गत खरेदी केलेल्या धानाची भरडाई करण्याकरता केंद्र शासनाचे भरडाई दराव्यतिरिक्त अतिरिक्त ₹.३०/ एवढा दर राज्य शासनाकडून मंजूर करण्याबाबत.
महाराष्ट्र शासन
अन्न, नागरी पुरवठा व ग्राहक संरक्षण विभाग
शासन निर्णय क्रमांक: खरेदी- १०१८/प्र.क्र.१८३/ ना.पु.२९
हुतात्मा राजगुरु चौक, मादाम कामा मार्ग,
मंत्रालय, मुंबई-४०० ०३२.
दिनांक: १२ ऑक्टोबर, २०१८.
वाचा - १) शासन निर्णय क्रमांक: खरेदी १११७/प्र.क्र. १४०/ना.पु.२९, दि.०४.१०.२०१७.
२) शासन शुद्धिपत्र क्रमांक: क्रमांक खरेदी - १०१७/प्र.क्र.१४०/ना.पु.२९, दि.०५.१०.२०१७.
३) शासन निर्णय क्रमांक: धानभ १२१७/प्र.क्र. १५४/ना.पु.२९, दि.२४.११.२०१७.
किमान आधारभूत किंमत खरेदी योजना ही केंद्र शासनाची योजना असून शेतकऱ्यांना हमी भावापेक्षा कमी किंमतीने (डिस्ट्रेस सेल) धान्य विकावे लागू नये, म्हणून ही योजना राबविण्यात येते. त्यासाठी राज्य शासनाने नियुक्त केलेल्या अभिकर्ता संस्थांमार्फत (बिगर आदिवासी क्षेत्रात महाराष्ट्र स्टेट को-ऑप. मार्केटिंग फेडरेशन, मुंबई व आदिवासी क्षेत्रात, महाराष्ट्र राज्य सहकारी आदिवासी विकास महामंडळ, नाशिक) राज्यात एफ.ए.क्यु. (Fair average quality) दर्जाच्या धान व भरडधान्याची खरेदी करण्यात येते. वरील योजनेंतर्गत खरेदी केलेल्या धानाची भरडाई अभिकर्ता संस्थांमार्फत मिलर्सकडून करुन घेऊन प्राप्त होणारा सी.एम.आर.
(Custom milled rice) (कच्चा तांदूळ) भारतीय अन्न महामंडळाकडे जमा करण्यात येत होता. केंद्र शासनाने “धान” या धान्यासाठी राज्यात “विकेंद्रीत खरेदी योजना” (DCPS) लागू करणेबाबत केलेली शिफारस विचारात घेऊन हंगाम २०१६-१७ पासून विकेंद्रीत खरेदी योजना संपूर्ण राज्यात राबविण्याचा निर्णय राज्य शासनाने संदर्भाधीन शासन निर्णयान्वये घेतला आहे.
सदर योजनेंतर्गत खरेदी करण्यात आलेल्या धानाच्या भरडाईकरिता केंद्र शासनाने रु.१०/ प्रतिक्विंटल इतका भरडाई दर जाहीर केला आहे. राज्यातील धान भरडाई करणाऱ्या गिरणीमालकांना सदरच्या दराने भरडाई करणे परवडत नसल्याने इतर काही राज्यांप्रमाणेच राज्यातही केंद्र शासनाने जाहीर केलेल्या भरडाई दरापेक्षा अधिकचा दर राज्य शासनाने जाहीर करावा, अशी मागणी राज्यातील लोकप्रतिनिधींकडून करण्यात येत होती. सदर बाब विचारात घेऊन सन २०१७-१८ या पणन हंगामाकरिता केंद्र शासनाने जाहीर केलेल्या भरडाई दराव्यतिरिक्त अधिकचा भरडाई दर जाहीर करण्याची बाब शासनाच्या विचाराधीन होती.
शासन निर्णय:
हंगाम २०१७-१८ मध्ये किमान आधारभूत किमत खरेदी योजनेअंतर्गत अभिकर्ता संस्थेमार्फत खरेदी केलेल्या धानाची भरडाई करण्याकरता केंद्र शासनाने मंजूर केलेल्या भरडाई दराव्यतिरिक्त राज्य शासनाकडून अतिरिक्त भरडाई दर मंजूर करण्याबाबत शासनाने खालीलप्रमाणे निर्णय घेतला आहे:
# Page 2
शासन निर्णय क्रमांकः खरेदी- १०१८/प्र.क्र.१८३/ना.पु.२९
१) हंगाम २०१७-१८ या हंगामामध्ये किमान आधारभूत किंमत खरेदी योजनेअंतर्गत खरेदी केलेल्या धानाच्या भरडाईसाठी केंद्र शासनाने रु.१०/- प्रति क्विंटल इतक्या मंजूर केलेल्या भरडाई दराव्यतिरिक्त राज्य शासनाकडून रु.३०/- प्रति क्विंटल (कच्च्या तांदुळासाठी) इतका वाढीव दर असे एकूण रु.४०/- प्रति क्विंटल इतक्या वाढीव भरडाई दरास याद्वारे मंजूरी देण्यात येत आहे.
२) हंगाम २०१७-१८ मध्ये खरेदी केलेल्या धानाच्या भरडाईसाठी होणाऱ्या रु.७.८० कोटी इतक्या वरील वाढीव भरडाई दराच्या खर्चास मान्यता देण्यात येत आहे.
३) प्रस्तुतचा खर्च प्रचलित पध्दतीनुसार या विभागाच्या स्वीय प्रपंची लेख्यातून (PLA) भागवण्यास मान्यता देण्यात येत आहे.
सदर शासन निर्णय, वित्त विभागाच्या अनौपचारीक संदर्भ क्र. अनौसं २६६७/२०१८/व्यय १० अन्वये दिलेल्या सहमतीने निर्गमित करण्यात येत आहे.
# Page 3