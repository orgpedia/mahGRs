# Page 1
राज्याचे बायोडिझेल (उत्पादन, साठवणूक, पुरवठा व विक्री) धोरण-२०२१.
महाराष्ट्र शासन
अन्न, नागरी पुरवठा व ग्राहक संरक्षण विभाग
शासन निर्णय क्रमांक: डिझेल-२०२०/प्र.क्र.८२ / ना.पु.२७,
मादाम कामा मार्ग, हुतात्मा राजगुरू चौक,
मंत्रालय, मुंबई ४०० ०३२
दिनांक: ११ मे, २०२१.
वाचा: १) Motor spirit and High speed Diesel (Regulation of Supply, Distribution and Prevention of Malpractices) Order, 2005 २) पेट्रोलियम व नैसर्गिक वायू मंत्रालय, भारत सरकार यांची अधिसूचना क्रमांक:- फा.सं.पी.- १३०३९(१८)/१/२०१८-सीसी (पी-२६८२५), दिनांक ३० एप्रिल, २०१९.
प्रस्तावना केंद्र शासनाने Motor Spirit and High Speed Diesel (Regulation of Supply, Distribution and Prevention of Malpractices) Order,२००५ च्या खंड ६ (ए) १ अन्वये “Guidelines for sale of
biodiesel for blending with high speed diesel for transportation purposes-२०१९” बाबत संदर्भाधीन क्र.२ येथील अधिसूचना दि. ३० एप्रिल, २०१९ रोजी निर्गमित केली आहे.
२. त्याअनुषंगाने केंद्र शासनाच्या अधिसूचनेच्या धर्तीवर राज्यात बायोडिझेलच्या विक्री संदर्भात सर्व समावेशक धोरण ठरवून राज्यात बायोडिझेलच्या विक्रीस परवानगी देण्याबाबातची विनंती ऑल इंडिया बायोडिझेल असोसिएशन, मुंबई यांनी शासनास केली आहे. तसेच सद्यस्थितीत बायोडिझेल विक्री संदर्भात शासनाचे कोणतेही धोरण नसल्यामुळे राज्यात अनेक ठिकाणी अवैधरित्या बायोडिझेलचे विक्री केंद्रे सुरु करण्यात आले असल्याबाबातच्या तक्रारी शासनास प्राप्त झाल्या आहेत. त्यानुषंगाने राज्यात बायोडिझेलच्या अवैध विक्रीस प्रतिबंध बसावा व बायोडिझेल उत्पादक, विक्रेता व पुरवठादार यांना व्यवसाय करणे सुलभ होऊन राज्यात बायोडिझेल उपलब्ध व्हावे यास्तव राज्यात बायोडिझेल विक्रीबाबत धोरण निश्चित करण्याची बाब शासनाच्या विचाराधीन होती.
त्यानुषंगाने Motor Spirit and High Speed Diesel (Regulation of Supply, Distribution and Prevention of Malpractices) Order,2005 च्या खंड ६ (ए) १ च्या तरतुदी अन्वये प्रदान करण्यात आलेल्या आणि याबाबतीत समर्थ करणा-या सर्व अधिकारांचा वापर करुन राज्यासाठी परीवहन उद्देशाकरीता हायस्पिड डिझेल सोबत मिश्रणाकरीता बायो डिझेल (उत्पादन, साठवणूक, पुरवठा व विक्री) धोरण पुढील प्रमाणे धोरण निश्चित करण्यात येत आहे.
# Page 2
शासन निर्णय क्रमांक: डिझेल-२०२०/प्र.क्र.८२/ना.पु.२७,
शासन निर्णय : या धोरणास “महाराष्ट्र राज्याचे परीवहन उद्देशाकरीता हायस्पिड डिझेल सोबत मिश्रणाकरीता बायोडिझेल (उत्पादन, साठवणूक, पुरवठा व विक्री) धोरण-२०२१” असे संबोधण्यात येईल.
(१) वाहनांना थेट बायोडिझेल विक्री करण्यास मनाई -
विहित पद्धतीने सक्षम प्राधिकाऱ्याकडे नोंदणी केल्यानंतर डिझेलसोबत मिश्रणाकरीता बायोडिझेल बी - १०० ची विक्री किरकोळ विक्री केंद्रावरून करता येईल. तथापि, कोणतीही व्यक्ती
वाहनांना थेट इंधन म्हणून बायोडिझेलची विक्री करणार नाही.
(२) नोंदणीशिवाय बायोडिझेलची उत्पादन, साठवणूक, पुरवठा व विक्री करण्यास मनाई असणे
कोणतीही व्यक्ती सक्षम प्राधिकाऱ्याकडे नोंदणी केल्याखेरीज बायोडिझेल (बी-१००) चे उत्पादन, साठवणूक, पुरवठा अथवा विक्री करणार नाही.
(३) नोंदणीकरीता करावयाचा अर्ज
बायोडिझेलच्या (बी-१००) उत्पादन, साठवणूक, पुरवठा व विक्री करण्याकरिता नोंदणीसाठी करावयाचा अर्ज परिशिष्ट-१ मध्ये विनिर्दिष्ट करण्यात आलेल्या नमुन्यात करण्यात येईल. सदर अर्ज उत्पादकांकरीता परिशिष्ट-२ मध्ये तर साठवणूकदार, पुरवठादार व विक्रेता यांच्याकरीता परिशिष्ट-३ मध्ये नमूद केलेले नोंदणी / अनुमती / ना-हरकत प्रमाणपत्र प्राप्त करुन घेतल्यानंतरच करता येईल.
बायोडिझेलचे उत्पादक, साठवणूकदार, पुरवठादार अथवा विक्रेता म्हणून नोंदणी करण्याकरिता करावयाचा अर्ज सक्षम प्राधिकारी म्हणून मुंबई-ठाणे शिधावाटप क्षेत्रात नियंत्रक शिधावाटप व संचालक, नागरी पुरवठा, मुंबई यांच्याकडे तर इतर जिल्ह्यांमध्ये संबंधित जिल्हा पुरवठा अधिकारी/अन्नधान्य वितरण अधिकारी यांच्याकडे सादर करण्यात येईल.
(४) नोंदणी करणे किंवा नोंदणी करण्यास नकार देणे सक्षम प्राधिकारी विहित नमुन्यात नोंदणीसाठी करण्यात आलेला यथोचितरित्या पूर्ण केलेला अर्ज मिळाल्यावर आणि रु.१०००/- इतके नोंदणी शुल्क भरणा केल्यानंतर त्यास आवश्यक वाटेल अशी चौकशी केल्यानंतर १ ते २ आठवडयाच्या आत यथास्थिती परिशिष्ट-२ अथवा ३ मध्ये नमूद केलेल्या नोंदणी /अनुमती / ना-हरकत प्रमाणपत्रांसह शासनास परिपूर्ण प्रस्ताव २ प्रतीत सादर करील. सक्षम प्राधिकारी शासनाच्या पूर्वमान्येतेने यथास्थिती नोंदणी करील किंवा नाकारील.(नोंदणीचा नमुना-परिशिष्ट-४) तसेच असे की, सक्षम प्राधिकारी अथवा शासन यथास्थिती अर्जदारास त्याची बाजू मांडण्याची वाजवी संधी दिल्यानंतर आणि लेखी नमूद करण्यात यावयाच्या कारणासाठी नोंदणी करण्यास नकार देऊ शकेल.
पृष्ठ १४ पैकी २
# Page 3
शासन निर्णय क्रमांक: डिझेल-२०२०/प्र.क्र.८२/ना.पु.२७,
सदर नोंदणी ही केवळ बायोडिझेल (बी-१००) च्या उत्पादन, साठवणूक, पुरवठा व विक्रीकरीताच राहिल. नोंदणीकृत व्यक्तीस कोणतेही बायोडिझेल मिश्रीत संमिश्रण विक्री करता येणार नाही.
(५) नोंदणीची मुदत बायोडिझेलच्या (बी–१००) उत्पादन, साठवणूक व विक्री करण्याकरिता करण्यात आलेली नोंदणी ती करण्यात आल्याच्या दिनांकापासून २ वर्षांकरिता विधीग्राह्य राहिल.
(६) नोंदणीचे नुतनीकरण नोंदणीचे नुतनीकरण करुन घेऊ इच्छीणा - या नोंदणीधारकाने नोंदणीचा वैधता कालावधी संपुष्टात येण्याच्या ४५ दिवसांपेक्षा कमी नसेल इतक्या पूर्वी रु.५००/- इतक्या वार्षिक नुतनीकरण शुल्कासह विनिर्दिष्ट नमुन्यात नुतनीकरणासाठी सक्षम प्राधीका-याकडे अर्ज करणे आवश्यक राहिल.
सक्षम प्राधिकारी विहित नमुन्यात नुतनीकरणासाठी करण्यात आलेला यथोचितरित्या पूर्ण केलेला अर्ज मिळाल्यावर आणि नुतनीकरण शुल्क भरणा केल्यानंतर त्यास आवश्यक वाटेल अशी चौकशी केल्यानंतर १ ते २ आठवडयाच्या आत शासनास परिपूर्ण प्रस्ताव २ प्रतीत सादर करील. सक्षम प्राधिकारी शासनाच्या पूर्वमान्येतेने यथास्थिती नोंदणीचे नुतनीकरण करील किंवा नाकारील.
तसेच असे की, सक्षम प्राधिकारी अथवा शासन यथास्थिती अर्जदारास त्याची बाजू मांडण्याची वाजवी संधी दिल्यानंतर आणि लेखी नमूद करण्यात यावयाच्या कारणासाठी नुतनीकरण करण्यास नकार देऊ शकेल.
(७) नोंदणी रद्द किंवा निलंबित करणे नोंदणीधारकाने किंवा अभिकर्त्याने किंवा त्यांच्या सेवकाने किंवा त्याच्यावतीने कृती करणा-या व्यक्तीने शासनाकडून अथवा सक्षम प्राधीका-याकडून देण्यात आलेल्या कोणत्याही निदेशांचे अथवा सूचनांचे अनुपालन न केल्यास सक्षम प्राधीकारी शासनाच्या पूर्व मान्यतेने नोंदणी निलंबित किंवा रद्द करु शकेल.
परंतु, नोंदणीधारकास रद्द करण्याच्या किंवा निलंबित करण्याच्या प्रस्तावित कारवाई विरोधात आपली बाजू मांडण्याची वाजवी संधी दिल्यानंतरच नोंदणी निलंबित किंवा रद्द करता येईल.
(८) बायोडिझेल उत्पादन, साठवणूक, पुरवठा व विक्री केंद्रावर जाहीर प्रगटन बायोडिझेलचे उत्पादन, साठवणूक, पुरवठा व विक्री करण्यासाठी नोंदणी केलेल्या अथवा नोंदणीतून सूट दिलेल्या सर्वांना नोंदणी केलेल्या जागेत खालील प्रमाणे जाहीर प्रगटन करणे बंधनकारक राहील.
(अ) नोंदणीकृत बायोडिझेल उत्पादक, साठवणूकदार, पुरवठादार व विक्रेता ज्या ठिकाणी बायोडिझेलची विक्री करावयाची आहे तेथे नोंदणी प्रमाणपत्र दर्शनिय भागावर लावील.
पृष्ठ १४ पैकी ३
# Page 4
शासन निर्णय क्रमांक: डिझेल-२०२०/प्र.क्र.८२/ना.पु.२७,
(ब) तसेच वाहनांमध्ये वापरण्यात येणा-या हायस्पीड डिझेलसोबत मिश्रण करावयाच्या बायोडिझेलचे प्रमाण (टक्केवारी) दर्शविणारा फलक प्रामुख्याने मराठी/ हिंदी/ इंग्रजी भाषांमध्ये साठवणूक व विक्री केंद्रावर दर्शनीय भागावर लावील.
(क) तसेच निर्धारीत प्रमाणापेक्षा अधिक प्रमाणात बायोडिझेलचा वापर वाहनाच्या इंजिनकरीता नुकसानकारक असल्याची सूचना देणारा फलकही दर्शनीय भागावर लावील.
बायोडिझेल मिश्रित हायस्पीड डिझेलची विक्री करणा-या केंद्र सरकारच्या सार्वजनिक
उपक्रमातील तेल कंपन्यांची मान्यताप्राप्त अधिकृत पेट्रोल पंप / रिटेल आऊटलेट यांनाही उपरोक्त (ब) व (क) प्रमाणे फलक लावणे बंधनकारक राहिल.
(ड) बायोडिझेल उत्पादकांनी उत्पादित केलेल्या बायोडिझेल उत्पादनाची प्रक्रिया व उत्पादन प्रक्रियेमध्ये वापरण्यात आलेल्या कच्च्या मालाबाबतची माहिती घोषित करणे बंधनकारक राहिल.
बायोडिझेल उत्पादनाकरिता वापरण्यात येणारा कच्चा माल परदेशातून आयात केलेला नसावा.
(इ) बायोडिझेल केंद्रावरुन विक्री करण्यात येणारा बायोडिझेल परदेशातून आयात केलेला नसावा तर देशांतर्गत उत्पादित झालेल्या बायोडिझेलचीच विक्री केंद्रावरुन करण्यात येईल.
(फ) श्रेणी “बी” पेट्रोलियम पदार्थाकरीता लागू असलेले सुरक्षित अंतरासंबंधीचे सर्व निकष बायोडिझेल केंद्राना लागू राहतील.
(ग) बायोडिझेल उत्पादक, साठवणूकदार, पुरवठादार व विक्रेता यांना प्रत्येक टप्प्यावर BIS मानकांचे पालन करणे बंधनकारक राहिल.
(९) अभिलेख व लेख्यांची नोंदवही ठेवणे
नोंदणीकृत बायोडिझेल उत्पादक, साठवणूकदार, पुरवठादार व विक्रेता हे बायोडिझेल पुरवठयाच्या तपशीलासह तसेच NABL (National Accreditation Board for Testing and Calibration Laboratories ) मान्यताप्राप्त प्रयोगशाळेच्या चाचणी अहवालासह बायोडिझेलचे उत्पादन, साठवणूक, पुरवठा आणि विक्री यांचा अभिलेख ठेवतील. तसेच बायोडिझेल विक्रेता पुरवठादाराकडून प्राप्त झालेल्या मागील कमीत कमी ३ पुरवठ्यांचा तपशील ठेवतील. सदर अभिलेख वेळोवेळी अद्ययावत करण्यात येईल. तसेच त्याकरीता प्राधिकृत करण्यात आलेल्या केंद्र अथवा राज्य सरकारच्या सक्षम प्राधिकाऱ्यांनी तपासणी व परिक्षणाकरीता अभिलेख मागितल्यास त्यांना उपलब्ध करुन देतील.
नोंदणीकृत बायोडिझेल उत्पादक, साठवणूक, पुरवठादार, विक्रेता बायोडिझेलच्या प्रत्येक विक्रीची नोंद, एका रजिस्टरमध्ये ठेवतील व सदर नोंदी दैनंदिन अद्ययावत करण्यात येतील. सदर अभिलेखे विक्री करण्याच्या प्रत्यक्ष ठिकाणी आणि कार्यालयातही ठेवण्यात येतील.
तसेच बायोडिझेलच्या प्रत्येक विक्रीच्या वेळी विक्री करण्यात आलेल्या बायोडिझेलचे परिमाण, दर, दिनांक व वेळ, वाहन क्रमांक, ग्राहकाचे नाव व संपर्क क्रमांक यांचा समावेश करुन
देयक (बिल) तयार करण्यात येईल. सदर देयकाची एक प्रत ग्राहकास व एक प्रत अभिलेख म्हणून ठेवण्यात येईल.
पृष्ठ १४ पैकी ४
# Page 5
शासन निर्णय क्रमांक: डिझेल-२०२०/प्र.क्र.८२/ना.पु.२७,
(१०) अंतिम वापर प्रमाणपत्र सादर करणे - बायोडिझेलचे (बी-१००) उत्पादन, साठवणूक, पुरवठा अथवा विक्री करणारी प्रत्येक व्यक्ती दर तीन महिन्यांनी अंतिम वापर प्रमाणपत्र सक्षम प्राधीका-यास सादर करेल व बायोडिझेल विक्रीचा तपशील पुरवील.
(११) निदेश देण्याचा अधिकार तसेच शासन, त्यास तसे करणे आवश्यक वाटेल तर बायोडिझेलच्या गैरवापरास प्रतिबंध करण्यासाठी आवश्यक असतील असे तथापि, केंद्र किंवा राज्य शासनाकडून काढण्यात आलेल्या कोणत्याही प्रचलित आदेशाच्या तरतुदींशी विसंगत नसतील, असे निदेश देऊ शकेल. सदर निदेशांचे पालन करणे बायोडिझेल उत्पादक, साठवणूक, पुरवठादार व विक्रेता यांच्याकरिता बंधनकारक राहील.
(१२) प्रवेश करणे, झडती घेणे, नमुने घेणे व जप्त करणे नियंत्रक शिधावाटप व संचालक नागरी पुरवठा, मुंबई, उप नियंत्रक शिधावाटप, सहायक नियंत्रक शिधावाटप, विभागीय आयुक्त, उप आयुक्त (पुरवठा), जिल्हाधिकारी, अपर जिल्हाधिकारी, नियंत्रक वैधमापनशास्त्र, उपनियंत्रक वैधमापनशास्त्र, जिल्हा पुरवठा अधिकारी, उप विभागीय अधिकारी, सहायक जिल्हा पुरवठा अधिकारी, तहसीलदार आणि अन्नधान्य वितरण अधिकारी, सहायक अन्नधान्य वितरण अधिकारी, तेलकंपन्याचे भेसळविरोधी पथक / अधिकारी तसेच राज्य शासनाने प्राधीकृत केलेले अधिकारी/पथक यांना आपआपल्या अधिकारीतेत, ग्राहकांना BIS मानकांनुसार, गुणवत्तापूर्ण बायोडिझेलची विक्री करण्यात येत आहे व बायोडिझेल ऐवजी डिझेल किंवा डिझेल मिश्रित बायोडिझेल यांची थेट इंधन म्हणून वापरण्याकरीता विक्री होत नसल्याचे सुनिश्चित करण्यासाठी, आवश्यक असल्यास त्यास योग्य वाटेल असे सहाय्य घेऊन :
अ) उत्पादन, साठवणूक, पुरवठा व विक्री करण्याच्या व्यवसायात वापर करण्यात येत असलेल्या किवा वापर केल्याचा संशय असलेल्या कोणत्याही ठिकाणी किंवा जागेत, वाहनात प्रवेश करू शकतील व त्यांची किंवा बायोडिझेलची साठवणूक, विक्री करणाऱ्या, अशा व्यक्तीची कर्मचारी किंवा अभिकर्ता असणाऱ्या कोणत्याही अन्य व्यक्तीची झडती घेऊ शकतील.
ब) बायोडिझेलची बेकायदेशीररित्या वाहतूक करण्यासाठी वापर करण्यात आलेल्या किंवा वापर करण्याचा उद्देश असलेल्या कोणत्याही व्यक्तीस किंवा वाहनास किंवा पात्रास अटकाव करू शकतील व त्याची झडती घेऊ शकतील.
क) बायोडिझेलचे उत्पादन, साठवणूक, पुरवठा व विक्री करण्याच्या व्यवसायात वापर करण्यात येत असलेल्या किंवा वापर केल्याचा संशय असलेल्या कोणत्याही लेखा पुस्तकाची किंवा दस्तएवजांची किंवा बायो डिझेलच्या कोणत्याही साठ्याची किंवा बायोडिझेलची साठवणूक, अनधिकृत विक्री
पृष्ठ १४ पैकी ५
# Page 6
शासन निर्णय क्रमांक: डिझेल-२०२०/प्र.क्र.८२/ना.पु.२७,
करणाऱ्या व्यक्तीचा कर्मचारी किंवा अभिकर्ता असल्याचा संशय असलेल्या कोणत्याही अन्य व्यक्तीची तपासणी करू शकतील.
ड) बायोडिझेलचा गैरवापर करण्यात आलेला आहे किंवा करण्यात येत आहे किंवा केला जाण्याचा संभव आहे असे अधिकाऱ्यास सकारण वाटत असेल अशा बायोडिझेलचे नमुने घेऊ शकतील किंवा अशा बायोडिझेलचा साठा जप्त करू शकतील आणि याप्रकारे जप्त केलेला साठा /बाबी अत्यावश्यक वस्तू अधिनियम, १९५५ च्या तरतुदीन्वये अधिकारीता असलेल्या जिल्हाधिकाऱ्यांसमोर दाखल करण्याची तजविज करण्यासाठी आणि अशाप्रकारे त्या दाखल करण्यात येईपर्यंत त्यांच्या सुरक्षित अभिरक्षेसाठी आवश्यक अशा सर्व उपाययोजना करू शकतील किंवा उपाययोजना करण्याचा प्राधिकार देऊ शकतील.
इ) परंतु, जप्तीच्या अधिकाराचा वापर करतांना सक्षम प्राधिकारी असे करण्याची कारणे लेखी नमूद करील व त्याची एक प्रत बायोडिझेलची उत्पादन, साठवणूक, पुरवठा व विक्री करणाऱ्या व्यक्तीस देईल. तसेच शासनास याबाबत तात्काळ अहवाल सादर करेल.
फ) फौजदारी प्रक्रिया संहिता, १९७३ याच्या कलम १०० च्या झडती आणि जप्ती यांच्या संबंधातील तरतुदी शक्य असेल तेथवर लागू होतील.
ग) केंद्र शासन पुरस्कृत तेल कंपन्यांच्या मोबाईल प्रयोगशाळांनाही किरकोळ विक्री केंद्र, बायोडिझेलचे उत्पादन स्थळ, साठवणूक स्थळ व वितरणाबाबत तपासणी करण्याचे अधिकार राहतील.
(१३) शास्ती जर तपासणी दरम्यान घेतलेल्या नमुन्यामध्ये कोणताही दोष आढळून आला असेल किंवा नोंदणीकृत बायोडिझेल उत्पादक, साठवणूकदार, पुरवठादार व विक्रेता किंवा त्यांचे कर्मचारी किंवा अभिकर्त्याने या निदेशांचे उल्लंघन केले आहे किंवा सक्षम प्राधिकाऱ्याकडून देण्यात आलेल्या कोणत्याही निदेशांचे अथवा सूचनांचे पालन करण्यात आलेले आलेले नाही अशी सक्षम प्राधिकाऱ्याची खात्री पटली असेल तर, संबंधित व्यक्तीवर जिला तिची बाजू मांडण्याची वाजवी संधी दिल्यानंतर जप्त करण्यात आलेल्या मालाच्या मूल्याच्या १०० टक्के पर्यंत द्रव्यदंड अथवा रु.५०,०००/- (रुपये पन्नास हजार) यापैकी जे जास्त असेल त्या रक्कमेचा दंड आकारण्यात येईल.
तसेच जीवनावश्यक वस्तू अधिनियम, १९५५ अंतर्गत गुन्हा दाखल करण्यात येईल.
(१४) अपील
अ) सक्षम प्राधिकाऱ्याच्या कोणत्याही आदेशामुळे व्यथित झालेली कोणतीही व्यक्ती शासनाकडे पुनरिक्षण अर्ज दाखल करू शकेल.
पृष्ठ १४ पैकी ६
# Page 7
शासन निर्णय क्रमांक: डिझेल-२०२०/प्र.क्र.८२/ना.पु.२७,
ब) असे प्रत्येक अपील, अपील करणाऱ्या व्यक्तीच्या विरुद्ध देण्यात आलेला आदेश त्याला मिळाल्याच्या दिनांकापासून तीस दिवसांच्या आत करण्यात येईल. परंतु अपील प्राधिकारी, अपीलकर्त्याने उक्त मुदतीच्या आत अपील न करण्यास त्यास पुरेसे व वाजवी कारण होते अशी अपील प्राधिकाऱ्याची खात्री पटवून दिल्यास उक्त मुदत समाप्त झाल्यानंतरही अपील दाखल करून घेऊ शकेल.
क) व्यथित व्यक्तीस तिची बाजू मांडण्याची वाजवी संधी देण्यात आलेली असल्याशिवाय अपील प्राधिकाऱ्याकडून कोणतेही आदेश काढण्यात येणार नाही.
ड) अपील निकालात निघेपर्यंत, अपील प्राधिकारी सक्षम प्राधिकाऱ्याचा आदेश अपील निकालात काढण्यात येईपर्यंत योग्य ते आदेश देऊ शकतील.
नियंत्रक शिधावाटप व संचालक, नागरी पुरवठा, मुंबई व सर्व जिल्हा पुरवठा अधिकारी/अन्नधान्य वितरण अधिकारी यांनी सक्षम प्राधीकारी म्हणून आपल्या कार्यक्षेत्रातील बायोडिझेल उत्पादक, साठवणूकदार, पुरवठादार आणि विक्रेता यांची शासनाच्या पूर्वमान्यतेने नोंदणी करुन घ्यावी व बायोडिझेल उत्पादक, साठवणूकदार, पुरवठादार आणि विक्रेत्यांबाबतचा तपशील स्वतंत्र नोंदवहीत ठेवावा. तसेच सदर तपशील वेळोवेळी अद्ययावत करण्यात यावा.
बायोडिझेलची अवैध साठवणूक व विक्री करणाऱ्यांविरूद्ध उपरोक्त सूचनांनुसार कारवाई करावी.
# Page 8
# Page 9
# Page 10
# Page 11
# Page 12
# Page 13
# Page 14