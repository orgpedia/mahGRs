# Page 1
मृद व जलसंधारण विभागाच्या आस्थापनेवर वाहन चालक संवर्गामध्ये काल्पनिक पदे निर्माण करुन ती बाह्ययंत्रणेद्वारे भरण्यास मान्यता देण्याबाबत.
महाराष्ट्र शासन
मृद व जलसंधारण विभाग
शासन निर्णय क्रमांक : पदनि-१२२१/प्र.क्र.३१/जल-५
हुतात्मा राजगुरु चौक, मादाम कामा मार्ग,
मंत्रालय, मुंबई ४०० ०३२
दिनांक : २८ जून, २०२१
वाचा : १. ग्राम विकास व जलसंधारण विभाग, शासन निर्णय क्र.आस्थाप-२०१६/प्र.क्र.८८(भाग-९)/ जल-२, दि.३१.०५.२०१७ २. वित्त विभाग, शासन परिपत्रक क्र.पदनि-२०१३/प्र.क्र.११२/१३/वित्तीय सुधारणा-१, दि.०२.१२.२०१३.
३. वित्त विभाग, शासन परिपत्रक क्र. पदनि-२०१६/प्र.क्र.२९/१६/वित्तीय सुधारणा-१, दि.०२.०८.२०१६.
४. वित्त विभाग, शासन परिपत्रक क्र. संकीर्ण-२०२०/प्र.क्र.२४/२०/आ.पु.क., दि.३०.०९.२०२०, ५. वित्त विभागाच्या उपसमितीच्या दि.३०.०४.२०२१ रोजीच्या बैठकीचे इतिवृत्त.
प्रस्तावना :
सामान्य प्रशासन विभागाच्या दि.२६.०९.२०१७ च्या शासन अधिसूचनेन्वये मृद व जलसंधारण
विभाग या नवीन प्रशासकीय विभागाची निर्मिती करण्यात आली असून नवनिर्मित मृद व जलसंधारण विभाग
दि.०१.०४.२०१८ पासून कार्यान्वित झाला आहे. मृद व जलसंधारण विभागाने मा.मंत्री व मा.राज्यमंत्री (मृद व जलसंधारण) यांच्या वापराकरिता वित्त विभागाच्या मान्यतेने २ इनोव्हा क्रिस्टा ही वाहने खरेदी केली
असून सदर वाहनांकरिता २ वाहन चालकांची काल्पनिक पदे निर्माण करुन सदर पदे बाह्ययंत्रणेद्वारे भरण्याबाबतची बाब शासनाच्या विचाराधिन होती.
शासन निर्णय
वित्त विभाग, शासन निर्णय दि.०९.०६.२०१७ अन्वये गठित मा. अपर मुख्य सचिव (सेवा),
सामान्य प्रशासन विभाग व सचिव (व्यय), वित्त विभाग यांच्या उपसमितीने दिनांक ३०.०४.२०२१ रोजी
झालेल्या बैठकीमध्ये मृद व जलसंधारण विभागामध्ये वाहन चालक संवर्गात २ काल्पनिक पदे निर्माण करुन
ती पदे बाह्ययंत्रणेद्वारे भरण्यास मान्यता दिली आहे. सदर मान्यतेच्या अनुषंगाने मृद व जलसंधारण
विभागाच्या आस्थापनेवर वाहन चालक संवर्गात २ काल्पनिक पदे निर्माण करुन सदर पदे बाह्ययंत्रणेद्वारे
भरण्यास या शासन निर्णयान्वये मान्यता प्रदान करण्यात येत आहे.
२. सदर पदे कंत्राटी तत्वावर भरतांना वित्त विभागाच्या दि.२७.०९.२०१०, दि.०२.०२.२०१३,
दि.०२.१२.२०१३, दि.०२.०८.२०१६ व दि.३०.०९.२०२० च्या शासन परिपत्रकातील मार्गदर्शक सूचनांचे काटेकोरपणे पालन करणे बंधनकारक राहील.
# Page 2
शासन निर्णय क्रमांकः पदनि-१२२१/प्र.क्र.३१/जल-५
३. यावर होणारा खर्च “मागणी क्र.झेडएच-४, ३४५१, सचिवालयीन-आर्थिक सेवा, ०९०, सचिवालय, (०१) मृद व जलसंधारण विभाग, (०१) (०१) मृद आणि जलसंधारण विभाग (अनिवार्य), १० कंत्राटी
सेवा (३४५१ए०४६)” या लेखाशीर्षाखाली खर्ची टाकण्यात यावा व तो मंजूर अनुदानातून भागविण्यात यावा.
४. हा शासन निर्णय, वित्त विभाग, आकृतीबंध पुनर्रचना कक्ष कार्यासनाच्या अनौपचारिक संदर्भ
क्र.११३/आपुक, दि.१५.०३.२०२१ च्या अनुषंगाने पृष्ठांकन क्र. पदनि-२०२१/प्र.क्र.२९ / आपुक,
दि.१८.०५.२०२१ सोबत प्राप्त झालेल्या उपसमितीच्या बैठकीच्या इतिवृत्तानुसार निर्गमित करण्यात येत आहे.