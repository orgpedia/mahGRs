# Page 1
माजी मालगुजारी तलावांची पुनर्बांधणी व बळकटीकरण कार्यक्रमाच्या अंमलबजावणी बाबत.
महाराष्ट्र शासन
मृद व जलसंधारण विभाग
शासन निर्णय क्रमांक: मामात-२०२०/प्र.क्र.५८/जल-४
मंत्रालय, मुंबई - ४०० ०३२
दिनांक : २८ जानेवारी, २०२१.
वाचा: १. जलसंधारण विभाग, शासन निर्णय क्रमांक: मामात-२०१६/प्र.क्र.१२३/जल-१, दिनांक १६/०५/२०१६.
२. मृद व जलसंधारण विभाग, शासन पत्र क्रमांक : बैठक- २०१८/प्र.क्र.२७९/ जल-४, दिनांक १०/०८/२०१८, दिनांक ०२/०१/२०१९, दिनांक ३०/०१/२०१९ व दिनांक १७/०६/२०१९ आणि दिनांक ०३/०२/२०२० रोजीचे अर्धशासकीय पत्र.
प्रस्तावना: पुर्व विदर्भातील माजी मालगुजारी तलावांचे पुनरुज्जीवन (पुनर्बांधणी व बळकटीकरण ) करुन त्यांची मूळ सिंचन क्षमता पुनर्स्थापना करण्याचे काम मोहीमेच्या स्वरुपात घेऊन पुर्ण करण्याचा कार्यक्रम राबविण्याचा निर्णय संदर्भीय शासन निर्णय दिनांक १६/०५/२०१६ अन्वये घेण्यात आला. त्याकरिता सन २०१६-१७ मध्ये रु. १२०.०० कोटी, सन २०१७-१८ मध्ये रु.४०.०० कोटी व सन २०१८-१९ मध्ये रु.१०.०० कोटी याप्रमाणे निधीचे वितरण करण्यात आले. त्यानुषंगाने सन २०१८ च्या नागपूर अधिवेशन काळात तत्कालीन मा. मंत्री (मृद व जलसंधारण) यांनी दिनांक १६ जुलै, २०१८ रोजी योजनेचा सविस्तर आढावा घेतला होता.
सदर आढावा बैठकीच्या इतिवृत्तामधील शासन निदेशांच्या अनुषंगाने कार्यवाही करुन अनुपालन अहवाल सादर करण्याबाबत संदर्भीय शासन पत्र दिनांक १०/०८/२०१८ व शासन स्मरणपत्र दि. ०२/०१/२०१९, दि. ३०/०१/२०१९ व दि. १७/०६/२०१९ आणि अर्धशासकीय पत्र दि. ०३/०२/२०२० अन्वये कळविण्यात आले होते. तथापि, सदर अनुपालन अहवाल अद्यापही सादर करण्यात आलेला नाही. त्यामुळे या योजनेची अंमलबजावणी योग्य रितीने होत आहे किंवा कसे याबाबत शासनाकडे निश्चित माहिती अद्याप उपलब्ध होवू शकलेली नाही. त्यामुळे कार्यक्रमाच्या पुढील प्रभावी अंलबजावणीकरिता आणि निधीच्या योग्य विनियोगाकरिता शासनाने खालीलप्रमाणे निर्णय घेतला आहे.
निर्णयः १) माजी मालगुजारी तलावांची पुनर्बांधणी व बळकटीकरण या कार्यक्रमाची अंमलबजावणी व प्रगतीबाबत अप्पर आयुक्त तथा मुख्य अभियंता, मृद व जलसंधारण, प्रादेशिक क्षेत्र, नागपूर यांनी व्यक्तीश: सविस्तर आढावा घ्यावा.
२) सदर आढावा कार्यवाहीचा सविस्तर कार्यवृत्तांत वेळोवेळी तयार करुन कार्यक्रमाच्या सद्यस्थितीबाबत शासनास अवगत करुन द्यावे.
# Page 2
शासन निर्णय क्रमांकः मामात-२०२०/प्र.क्र.५८/जल-४
३) त्यानुषंगाने उपरोल्लिखित दिनांक १६ जुलै, २०१८ रोजीच्या आढावा बैठकीच्या इतिवृत्ता मधील शासन निदेशांची पुर्तता करण्यासाठी आवश्यक त्या उपाययोजना हाती घेण्यात याव्यात.
४) माजी मालगुजारी तलावांची पुनर्बांधणी व बळकटीकरण या योजनेखाली सन २०२०-२१ अखेरपर्यंत पुर्ण करण्यात आलेल्या व प्रगतीपथावर असलेल्या सर्व कामांची खालीलप्रमाणे त्रयस्थ यंत्रणेमार्फत तपासणी करण्यात यावी.
“जिल्हा जलसंधारण अधिकारी, मृद व जलसंधारण विभागाच्या (लघुसिंचन विभाग) अखत्यारित असलेल्या कामांची तपासणी जिल्हा जलसंधारण अधिकारी (ल.पा.) जिल्हा परिषद विभागामार्फत आणि जिल्हा जलसंधारण अधिकारी (ल.पा.) जिल्हा परिषद विभागाच्या अखत्यारित असलेल्या दुरुस्ती कामांची तपासणी जिल्हा जलसंधारण अधिकारी, मृद व जलसंधारण विभागामार्फत (लघुसिंचन विभाग) करण्यात यावी.”
५) त्रयस्थ तपासणी अंती निधी वितरणासाठी पात्र ठरणा-या कामांकरिता आवश्यक असणारा निधी आणि कार्यक्रम अंमलबजावणी आढाव्याचा सविस्तर अहवाल या दोनही बाबींचा एकत्रीत प्रस्ताव अप्पर आयुक्त तथा मुख्य अभियंता, नागपूर यांनी त्वरेने शासनाच्या मान्यतेसाठी सादर करावा.
६) उपरोक्त कार्यवाहीच्या अधीन माजी मालगुजारी तलाव पुनर्जीवन कार्यक्रम स्थगित करण्यात येत आहे. सबब पुढील आदेशापर्यंत कार्यक्रमांतर्गत कोणतीही नवीन कामे हाती घेण्यात येवू नयेत.
# Page 3