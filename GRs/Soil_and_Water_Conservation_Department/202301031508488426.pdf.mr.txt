# Page 1
महाराष्ट्र जलसंधारण महामंडळ अधिनियम, २००० च्या कलम २६ अन्वये सहायक अनुदाने / अर्थसहाय्ये व कर्जे व आगाऊ रकमांसाठी दोन स्वतंत्र लेखा शिर्षे व त्यानुसार अर्थसंकल्पीय तरतूद करण्यास मान्यता प्रदान करणेबाबत.
महाराष्ट्र शासन
मृद व जलसंधारण विभाग
शासन निर्णय क्रमांक: मजम २०२२/प्र.क्र.१५७/जल-३
मंत्रालय, मुंबई-४०० ०३२
दिनांक: ०३ जानेवारी, २०२३.
वाचा: १. महाराष्ट्र जलसंधारण महामंडळ पत्र क्र.मजसंम/लेखा-१ / अधिनियम दुरुस्ती/१६८८.सन २०२२ दि. ०८.०८.२०२२ २. महाराष्ट्र जलसंधारण महामंडळ पत्र क्र. मजसंम/लेखा-१ / अधिनियम दुरुस्ती/१९३२.सन २०२२ दि. ०९.१२.२०२२
प्रस्तावना : महाराष्ट्र जलसंधारण महामंडळाची स्थापना महाराष्ट्र जलसंधारण अधिनियम, २००० नुसार २२ ऑगष्ट, २००० रोजी महाराष्ट्र राज्यात सामाजिक वनीकरण, पाटबंधारे प्रकल्प या सह पाणलोट व जलसंधारण कामाचे प्रचालन ( ० ते २५० हे.सि.क्षमता ), प्रवर्तन व शीघ्र विकास व नियमन करण्याच्या उद्येशाने करण्यात आली. महामंडळाचे मुख्यालय औरंगाबाद येथील शासनाचे प्रशासकीय इमारत येथे कार्यान्वित आहे. शासन निर्णय दि. ३१.०५.२०१७ नुसार महामंडळाची कार्यकक्षा २५० हे. वरुन ६०० हे. करण्यात आलेली आहे.
२. महाराष्ट्र जलसंधारण महामंडळाला आपली कामे पार पाडण्यासाठी महाराष्ट्र जलसंधारण अधिनियम २००० मधील कलम २५ (१) अ नुसार " महामंडळाच्या स्थापनेपासून ५ वर्षाच्या कालावधीत शासनाकडून रु.२००० कोटी भाग भांडवली अंशदान देण्यात येईल " अशी तरतूद होती. सदर कलमात, महाराष्ट्र जलसंधारण महामंडळाच्या (सुधारणा) अधिनियम २०१६, दिनांक १६ एप्रिल, २०१६ अन्वये "महामंडळाच्या स्थापनेपासून २५ वर्षाच्या कालावधीत रु.१०,००० कोटी इतके भागभांडवली अंशदान देण्यात येईल" अशी सुधारणा करण्यात आलेली आहे.
३. सद्य:स्थितीत मा.लोकप्रतिनिधी यांचेकडून नवीन जलसंधारणाच्या योजना हाती घेण्याबाबत सातत्याने आग्रही मागणी व पाठपुरावा होत आहे. महामंडळांतर्गत हाती असलेली कामे पुर्ण करणे आवश्यक आहे. जलसंपदा विभागाकडील नवीन प्रकल्प घेण्यामध्ये वनजमीन, लवाद निर्णय, मोठ्या प्रमाणात निधीची आवश्यकता यामुळे मर्यादा आहेत, सबब जलसंधारण योजनांसाठी मोठी मागणी आहे. जलसंधारणाच्या योजना छोट्या स्वरुपाच्या व बहुतांशी योजना एक ते दोन वर्षात पुर्ण होणाऱ्या असल्याने लोकप्रतिनिधींची आग्रही व सातत्याने मागणी असते. महामंडळाचे दायित्व, प्रगतीपथावरील योजनांची सद्यस्थिती, नव्याने
# Page 2
शासन निर्णय क्रमांकः मजम २०२२/प्र.क्र.१५७/जल-३
प्रशासकीय मान्यता द्यावयाच्या योजना व भविष्यात हाती घ्यावयाच्या योजना, महामंडळास उपलब्ध होणारा नियमित अर्थसंकल्पीत निधी या बाबी विचारात घेता महाराष्ट्र जलसंधारण महामंडळ अधिनियम, २००० च्या कलम २६ मधील तरतुदीस अनुसरून शासनाने खालीलप्रमाणे निर्णय घेतला आहे.
शासन निर्णय : महाराष्ट्र जलसंधारण महामंडळ अधिनियम, २००० च्या कलम २६ अन्वये “सहायक अनुदाने/अर्थसहाय्ये” यासाठी स्वतंत्र लेखाशिर्ष व त्यानुसार अर्थसंकल्पीय तरतुद करण्यास मान्यता देण्यात येत आहे. याबाबत नियोजन व वित्त विभागाकडून आवश्यक त्या अटी व शर्ती निश्चित करण्यात याव्यात.
२. महाराष्ट्र जलसंधारण महामंडळ अधिनियम, २००० च्या कलम २६ अन्वये "कर्जे” यासाठी स्वतंत्र लेखाशिर्ष व त्यानुसार अर्थसंकल्पीय तरतुद करण्यास मान्यता देण्यात येत आहे. याबाबत नियोजन व वित्त विभागाकडून आवश्यक त्या अटी व शर्ती निश्चित करण्यात याव्यात.
३. हा शासन निर्णय नियोजन विभाग, वित्त विभाग (व्यय) व वित्त विभाग (सार्वजनिक उपक्रम) यांचे अनुक्रमे अनौपचारिक संदर्भ क्र. २०३/१४३४, दिनांक १४.१२.२०२२ व अनौपचारिक संदर्भ क्र. ८४/सा.उ, दिनांक १६.१२.२०२२ अन्वये प्राप्त झालेल्या अभिप्रायास अनुसरुन व तद्नंतर मा. मंत्रीमंडळाने दि. २२.१२.२०२२ रोजीच्या बैठकीत दिलेल्या मान्यतेस अनुसरून निर्गमित करण्यात येत आहे.
# Page 3