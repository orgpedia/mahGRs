# Page 1
“गट-ब (राजपत्रित)” या पदाचा दर्जा देण्यासाठी अवलंबवायची कार्यपध्दती.
महाराष्ट्र शासन
मृद व जलसंधारण विभाग
शासन निर्णय क्रमांक : आस्थाप-२०२१/प्र.क्र.२२५/जल-२
मादाम कामा मार्ग, हुतात्मा राजगुरु चौक, मंत्रालय, मुंबई-४०० ०३२
दिनांक : १६ सप्टेंबर, २०२१
वाचा : १) शासन निर्णय, मृद व जलसंधारण विभाग क्र. आस्थाप-२०१६/प्र.क्र.८८(भाग-९)/ जल-२, दि.३१.०५.२०१७.
२) शासन निर्णय, मृद व जलसंधारण विभाग क्र. आस्थाप-२०१३/प्र.क्र.१४/ जल-२, दि.०१.०३.२०१९.
३) अधिसूचना, मृद व जलसंधारण विभाग क्र. सेप्रनि-२०१८/प्र.क्र.१६(भाग-१)/२०१८/ जल-२, दि.२४.०६.२०२१.
शासन निर्णय :
मृद व जलसंधारण विभागाच्या अधिपत्याखाली औरंगाबाद येथे मृद व जलसंधारण
आयुक्तालयाची स्थापना विभागाच्या दिनांक ३१.०५.२०१७ च्या शासन निर्णयान्वये करण्यात
आली असून क्षेत्रिय यंत्रणेची फेररचना करुन विभागाचा आकृतीबंध सदरहू शासन निर्णयान्वये
निश्चित करण्यात आला आहे. मृद व जलसंधारण विभागाच्या योजनेच्या अंमलबजावणीमध्ये काही
क्षेत्रिय कार्यालये विलिन/बंद झाल्यामुळे निर्माण झालेल्या प्रशासकीय अडचणी दूर करण्याच्या
उद्देशाने दि.०१.०३.२०१९ रोजीच्या शासन निर्णयान्वये कार्यालयांचे पुनर्जीवन/ पुन:स्थापना/
नवीन निर्मिती करण्यात आली आहेत. शासन अधिसूचना, मृद व जलसंधारण विभाग
दि.२४.०६.२०२१ रोजीच्या सेवाप्रवेश नियमान्वये जलसंपदा विभागातून विकल्प देऊन
कायमस्वरुपी समावेशन झालेले कनिष्ठ अभियंते व जिल्हा परिषद यंत्रणेकडील कनिष्ठ अभियंते
गट-ब (अराजपत्रित) यांना गट-ब (राजपत्रित) या पदावर दर्जोन्नती देण्याकरिता निकष ठरवून दिले
आहेत. त्यानुषंगाने मृद व जलसंधारण विभागात पूर्वीपासून कार्यरत असलेल्या कनिष्ठ अभियंता
यांना गट “ब” पदाचा राजपत्रित दर्जा देण्याची कार्यवाही करण्यासंदर्भात खालीलप्रमाणे
कार्यपध्दती निश्चित करण्यात येत आहे.
२. कनिष्ठ अभियंता पदावरून गट “ब” (राजपत्रित) पदावर दर्जोन्नती देण्यासाठी शासनाने
दि.२४.०६.२०२१ च्या आदेशान्वये खालील निकष ठरवून दिलेले आहेत:
# Page 2
शासन निर्णय क्रमांक: आस्थाप-२०२१/प्र.क्र.२२५/जल-२
---------------------------------------------------------------------------------------------------------------------------------------------------------------------------------------------------
| अ.क्र. | मृद व जलसंधारण विभागाकडे समावेशन झालेले अभियंते तसेच जिल्हा परिषद  |  (लघुपाटबंधारे विभागातील अभियंते | गट-ब (अराजपत्रित) पदावरुन गट-ब (राजपत्रित) पदावर दर्जोन्नती मिळण्यासाठी आवश्यक सेवाकाळ |
| १ | ज्यांनी ३ वर्षाची पदविका व त्याहून उच्च अर्हता धारण केलेले सरळसेवाप्रविष्ट कनिष्ठ अभियंते. | ५ वर्षे |
| २ | ज्यांनी २ वर्षाची पदविका किंवा तत्सम अर्हता धारण केलेले सरळसेवाप्रविष्ट कनिष्ठ अभियंते. | ७ वर्षे |
| ३ | स्थापत्य अभियांत्रिकी सहायक/मंडळ जलसंधारण अधिकारी पदावरुन कनिष्ठ अभियंता पदावर पदोन्नतीने कार्यरत असलेले, परंतु वरील अ.क्र.१ व २ येथे नमूद अर्हता धारण करित नसलेले कनिष्ठ अभियंते. | १० वर्षे |
---------------------------------------------------------------------------------------------------------------------------------------------------------------------------------------------------
३. गट “ब” राजपत्रित पदाच्या दर्जोन्नतीसाठी संबंधित कनिष्ठ अभियंता यांनी नियमानुसार
व्यावसायिक परिक्षा तसेच मराठी-हिंदी परिक्षा उत्तीर्ण होणे वा सूट मिळणे आवश्यक असून,
मागील ५ वर्षाच्या गोपनीय अहवालाची सरासरी प्रतवारी चांगल्यापेक्षा कमी वा अंकामध्ये २० पेक्षा
कमी नसावी.
४. संबंधित कनिष्ठ अभियंता यांनी स्थायित्व प्रमाणपत्र, संगणक प्रमाणपत्र प्राप्त केलेले
असावे. तसेच त्यांनी मत्ता व दायित्व विवरणपत्र सादर केलेले असावे.
५. संबंधित कनिष्ठ अभियंता यांनी आवश्यक प्रकरणी जात वैधता प्रमाणपत्र सादर करणे
आवश्यक आहे.
६. ज्या कनिष्ठ अभियंत्यांविरुध्द विभागीय चौकशी / शिस्तभंगाची कार्यवाही चालू आहे अशा
कनिष्ठ अभियंता यांना दर्जोन्नती देतांना शासन निर्णय, सा.प्र.वि. दि.१५.१२.२०१७ व
दि.३०.०८.२०१८ नुसार कार्यवाही करण्यात यावी.
७. कनिष्ठ अभियंता यांना गट “ब” राजपत्रित पदावरील दर्जोन्नती ही सेवाज्येष्ठतेनुसार
अनुज्ञेय राहील.
पृष्ठ ३ पैकी २
# Page 3
शासन निर्णय क्रमांकः आस्थाप-२०२१/प्र.क्र.२२५/जल-२
८. सदर आदेश विभागाद्वारे नव्याने नियुक्त होणाऱ्या/झालेल्या जलसंधारण अधिकारी गट
“ब” अराजपत्रित यांना लागू ठरणार नाहीत.
९. दर्जोन्नतीचे परिपूर्ण प्रस्ताव आवश्यक त्या सर्व कागदपत्रांसह सर्व प्रादेशिक जलसंधारण
अधिकारी व मुख्य कार्यकारी अधिकारी, जिल्हा परिषद यांनी आयुक्त, मृद व जलसंधारण या
कार्यालयामार्फत शासनास सादर करावेत, थेटपणे प्राप्त होणारे प्रस्ताव विचारात घेतले जाणार
नाहीत, याची नोंद घेण्यात यावी.