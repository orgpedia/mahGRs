# Page 1
अर्थसंकल्पीय कामकाजाशी संबंधित अधिकारी / कर्मचारी यांना भत्ते मंजूर करणेबाबत.....
महाराष्ट्र शासन
नियोजन विभाग
शासन निर्णय क्रमांक : निविआ-२७२२/प्र.क्र.१००/का.१४२१.
मंत्रालय, मुंबई - ४०००३२.
दिनांक : ३१ मार्च, २०२२
संदर्भ : १) शासन निर्णय, वित्त विभाग क्रमांक वेतन १०१३/प्र.क्र.६०४/प्रशासन-१, दि.२६.७.२०१३ व दि.३०.१.२०१४
२) शासन निर्णय, वित्त विभाग क्रमांक : संकीर्ण-२०१६/प्र.क्र.८८/अर्थ-१, दि.१२.११.२०१८.
प्रस्तावना :
वित्त विभागातील अर्थसंकल्पिय कामकाजाशी संबंधित जसे की, अर्थसंकल्प कक्ष, अर्थसंकल्पीय भाषण कक्ष, साधनसंपत्ती कक्ष, कराधान कक्ष इत्यादी कक्षामधील अधिकारी / कर्मचारी यांना संदर्भाधीन क्रमांक-१ येथील शासन निर्णयान्वये भत्ते मंजूर करण्यात आले आहेत. त्यानुसार पदांच्या उतरंडीप्रमाणे मानधनाची ठोक रक्कम वेतनाव्यतिरिक्त दिली जाते. वित्त विभागाच्या संदर्भाधीन क्रमांक -२ येथील शासन निर्णयान्वये अर्थसंकल्पातील कार्यक्रमावरील खर्चाचे समन्वयन नियोजन विभागाकडे सोपविण्यात आले आहे. यास्तव नियोजन विभागातील अर्थसंकल्प तयार करण्याच्या प्रक्रीयेमध्ये समाविष्ट असलेल्या अधिकारी / कर्मचारी यांना भत्ते मंजूर करण्याची बाब शासनाच्या विचाराधीन होती.
शासन निर्णय :
वार्षिक अर्थसंकल्पामधील अविभाज्य भाग असलेला वार्षिक कार्यक्रम तयार करणे व वित्त विभागाला त्याबाबतची आकडेवारी उपलब्ध करणे या संबंधिचे काम नियोजन विभागाकडून दरवर्षी साधारणत: ऑक्टोबर ते मार्च या कालावधीत केले जाते. या कामाचे सांविधानिक महत्व व जबाबदारी तसेच हे काम विहीत कालावधीत पूर्ण करण्याचे बंधन या सर्व गोष्टी विचारात घेऊन नियोजन विभागातील कार्यक्रम प्रभागातील म्हणजे १) कार्या. १४११, १४१२ ते १४१४ मधील अधिकारी/कर्मचारी, २) जिल्हा वार्षिक कार्यक्रमाशी संबंधित कार्या.१४८१, कार्या.१४८१(अ), का.१४८२, का.१४८२(अ) मधील अधिकारी/कर्मचारी आणि ३) विकास क्षेत्र कार्यासने इत्यादी अधिकारी / कर्मचारी यांना कराव्या लागणाऱ्या ज्यादा कामासाठी खालील तक्त्यात दर्शविल्याप्रमाणे भत्ते अनुज्ञेय ठरविण्यात येत आहेत :
---------------------------------------------------------------------
| अ.क्र. | पदनाम | मानधनाचा दर |
| १ | सह सचिव/उप सचिव | ₹२०,०००.०० |
|  | अवर सचिव, सह संचालक | ₹१२,५००.०० |
| ३ | अ.मु.स./ प्रधान सचिव (नियोजन) यांचे वरिष्ठ स्वीय सहायक | ₹१२,५००.०० |
|  | कक्ष अधिकारी | ₹१०,०००.०० |
| ५ | संशोधन अधिकारी, उच्चश्रेणी लघुलेखक | ₹८,५००.०० |
|  | सहायक कक्ष अधिकारी, संशोधन सहायक, निम्नश्रेणी लघुलेखक | ₹८,०००.०० |
| ७ | लिपिक-टंकलेखक | ₹६.०००.०० |
| ८ | वाहन चालक | ₹५,०००.०० |
| ९ | शिपाई, झेरॉक्स ऑपरेटर | ₹४,०००.०० |
---------------------------------------------------------------------
# Page 2
शासन निर्णय क्रमांक: निविआ-२७२२/प्र.क्र.१००/का.१४२१.
२. भत्त्याचे दर सन २०२२-२३ या आर्थिक वर्षाच्या अर्थसंकल्पापासून अंमलात येतील.
३. यासाठी ऑक्टोबर ते मार्च या सहा महिन्यांच्या कालावधीत अधिकारी / कर्मचारी यांची उपस्थिती किमान ७५% असणे अनिवार्य आहे. जर उपस्थिती ५०% असेल तर त्यानुसार ५०% रक्कम अनुज्ञेय राहील. उपरोक्त रक्कम ठोक रक्कमेच्या स्वरुपात देण्यात येईल.
४. “ सदर अधिकारी / कर्मचारी यांनी आपले काम समाधानकारकपणे पार पाडले आहे” अशा संबंधित कक्षाच्या प्रभारी सह सचिव / उप सचिव यांच्या प्रमाणपत्राच्या अधिन राहून सदर भत्ते मंजूर केले जातील.
५. या प्रयोजनावर होणारा खर्च मागणी क्रमांक - ओ - ७, ३४५१, सेक्रेटरीएट आर्थिक सेवा, नियोजन विभाग (अनिवार्य) दत्तमत (३४५१०१८२), १३ कार्यालयीन खर्च या लेखाशीर्षाखाली खर्ची टाकण्यात यावा.