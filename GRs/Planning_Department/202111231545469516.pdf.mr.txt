# Page 1
रोजगार हमी योजनेंतर्गत भूसंपादन प्रकरणांचा जलदगतीने निपटारा करण्यासाठी उप आयुक्त (रोहयो) यांच्या अध्यक्षतेखाली समिती गठीत करण्याबाबत.
महाराष्ट्र शासन
नियोजन विभाग (रोहयो)
शासन परिपत्रक क्रमांक: रोहयो २०२०/प्र.क्र.८५/रोहयो-८
नवीन प्रशासन भवन, मंत्रालय, मुंबई - ४०० ०३२
दिनांक:- २३ नोव्हेंबर, २०२१
प्रस्तावना: राज्य रोजगार हमी योजनेंतर्गत भूंसपादन मोबदला बाबतची प्रकरणे अनेक वर्षे प्रलंबित असून त्यासंदर्भात मोठ्या प्रमाणावर न्यायालयीन प्रकरणे, अवमान याचिका दाखल झालेल्या आहेत. अशी भूसंपादन मोबदला मंजूर करण्याबाबतची प्रकरणे खूप विलंबाने शासनास सादर करण्यात येत असल्यामुळे दिवसेंदिवस त्यावरील व्याजाचे दायित्व वाढून शासनास मोठ्या प्रमाणावर आर्थिक भूर्दंड सोसावा लागत आहे. यासंदर्भात शासन स्तरावर जिल्हानिहाय बैठकादेखील आयोजित करण्यात आल्या आहेत. सदर बैठकीत प्रलंबित असलेली सर्व प्रकरणे तातडीने कार्यवाही करुन निधी मंजूरीसाठी शासनास सादर करण्याबाबत सूचना देण्यात आल्या आहेत. याशिवाय दिनांक २.२.२०२१ रोजीच्या अर्धशासकीय पत्रान्वये, १००% प्रलंबित प्रकरणे निकाली काढण्याकरीता उपाययोजना तयार करावी व कोणत्याही जिल्ह्याने किंवा दोन-चार जिल्ह्यांनी मिळून अॅप विकसित करण्याबाबतच्या सूचना संबंधित जिल्हाधिकारी यांना देण्यात आल्या आहेत. तथापि, प्रलंबित प्रकरणांची संख्या कमी करण्याच्या दृष्टीने कोणत्याही जिल्ह्याकडून अपेक्षित सहकार्य/ कार्यवाही होताना दिसून येत नाही. जुन्या रोजगार हमी योजनेंतर्गत १५-२० वर्षापूर्वी गाव तलाव/पाझर तलाव याकरिता भूसंपादन करण्यात आले असून त्याच्या मोबदल्यासाठी व्याज व इतर दायित्व लक्षात घेता शासनाचे मोठे आर्थिक नुकसान होत आहे. यापुढे हे हे नुकसान टाळण्यासाठी एक उपाययोजनेचा भाग म्हणून प्रलंबित असलेल्या भूसंपादन प्रकरणांचा जलदगतीने निपटारा करण्यासाठी उप आयुक्त (रोहयो) यांच्या अध्यक्षतेखाली समिती नेमण्याची बाब विचाराधीन होती. त्याबाबत आता खालीलप्रमाणे सूचना देण्यात येत आहेत: शासन परिपत्रक: रोजगार हमी योजनेंतर्गत भूसंपादन मोबदला बाबतच्या प्रलंबित प्रकरणांचा जलदगतीने निपटारा करण्यासाठी उप आयुक्त (रोहयो) यांच्या अध्यक्षतेखाली एक समिती स्थापन करण्यात यावी. सदर समितीची रचना व कार्ये खालीलप्रमाणे राहील: १) उप आयुक्त (रोहयो) अध्यक्ष २) संबंधित जिल्ह्यातील २ उपविभागीय अधिकारी सदस्य (उप आयुक्त (रोहयो) तथा समितीचे अध्यक्ष निवड करतील) ३) जलसंधारण / पाटबंधारे विभागाचे भूसंपादनाशी संबंधित २ अधिकारी सदस्य (उप आयुक्त (रोहयो) तथा समितीचे अध्यक्ष निवड करतील ) ४) संबंधित जिल्ह्याचे उप जिल्हाधिकारी (रोहयो) - सदस्य सचिव
# Page 2
शासन परिपत्रक क्रमांक: रोहयो २०२०/प्र.क्र.८५/रोहयो-८
सदर समितीने रोजगार हमी योजनेंतर्गत प्रलंबित भूसंपादन मोबदला बाबतच्या प्रकरणांचा त्वरेने निपटारा करण्यासाठी दर १५ दिवसांनी आढावा बैठक घ्यावी व सदर बैठकीमध्ये जुन्या प्रकरणाचा प्राथम्यक्रम निश्चित करुन यादी शासनास सादर करावी. अशी सर्व प्रलंबित प्रकरणे निधी मंजूरीसाठी शासनाकडे पाठविण्याकरिता जुलै, २०२२ अखेरपर्यंतच्या कालावधीत सर्व प्रकरणांचा निपटारा करण्याच्या अनुषंगाने कालबध्द कार्यक्रम तयार करावा. भूसंपादन अधिनियम व तद्अनुषंगीक शासन निर्णय, परिपत्रके व न्यायालयीन आदेश यानुसार नि:संदिग्ध/परिपूर्ण प्रस्ताव तयार करुन कालबध्द मर्यादेत प्रकरणे सादर करण्याची जबाबदारी समितीची राहील. या पश्चातही प्रकरणे प्रलंबित राहिल्यास अथवा ३१ जुलै, २०२२ नंतर प्रस्ताव सादर करण्यात आल्यास अशा विलंबास जबाबदार असणाऱ्या संबंधित अधिकारी/कर्मचारी यांच्यावर जबाबदारी निश्चित करुन विहित पध्दतीने व्याजाची रक्कम वसूल करण्याची कार्यवाही समितीने करावी.