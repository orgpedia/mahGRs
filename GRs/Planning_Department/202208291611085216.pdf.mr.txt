# Page 1
अनधिकृतपणे गैरहजर राहणाऱ्या शासकीय कर्मचाऱ्यांविरूध्द कार्यवाही करण्याबाबत.
नियोजन विभाग (खुद्द) व विभागाच्या अधिनस्त कार्यालयातील अधिकारी/कर्मचारी यांच्या रजेबाबत.
महाराष्ट्र शासन,
नियोजन विभाग,
शासन परिपत्रक क्र. निविआ -४०२२/प्र.क्र.२२९/का-१४२१
मादाम कामा मार्ग, हुतात्मा राजगुरु चौक,
मंत्रालय, मुंबई ४०० ०३२.
दिनांक : २९ ऑगस्ट, २०२२.
वाचा :- शासन परिपत्रक, वित्त विभाग क्रमांक : अरजा-२०१६/प्र.क्र.८४/सेवा-६, दिनांक १०.१०.२०१७.
परिपत्रक :
उपरोक्त दिनांक १०.१०.२०१७ च्या शासन परिपत्रकान्वये अनधिकृतपणे गैरहजर राहणाऱ्या शासकीय कर्मचाऱ्यांविरूध्द कार्यवाही करण्याबाबतच्या सविस्तर सूचना तसेच कार्यपध्दती वित्त विभागाने विहित केली आहे.
०२. नियोजन विभागातील (खुद्द) अधिकारी/कर्मचारी यांच्या रजेबाबत असे निदर्शनास आले आहे की, अधिकारी/कर्मचारी हे अल्पकालावधीची रजा मंजूर करुन अथवा रजा मंजूर न करताच दिर्घकालीन रजेवर जातात. सदर रजेबाबत ते त्यांच्या संबंधित पर्यवेक्षीय अधिकाऱ्यांस/कार्यासन-१४२१ (आस्थापना) यांना लेखी अथवा दूरध्वनीद्वारे अवगतही करत नाहीत. तसेच, बहुतांशवेळा असे निदर्शनास आले आहे की, अधिकारी/कर्मचारी यांच्या रजा खाती रजा शिल्लक नसल्याने त्यांची असाधारण रजा होते. सदर रजेची वसूली त्यांना देय होणाऱ्या पुढील महिन्यांच्या वेतनातून करण्यात येते.
परंतु जे अधिकारी/कर्मचारी हे राष्ट्रीय निवृत्ती वेतन योजनेचे (NPS) सदस्य आहेत, त्यांच्या राष्ट्रीय निवृत्ती वेतन योजनेच्या खात्यावर (NPS) १० टक्के रक्कम संबंधितांच्या वेतनातून व १४ टक्के रक्कम शासनाच्या वतीने जमा करण्यात येते. राष्ट्रीय निवृत्ती वेतन योजनेचे (NPS) सदस्य असलेले अधिकारी/कर्मचारी हे पूर्वमंजूरीशिवाय दिर्घकालीन असाधारण रजेवर गेल्यामुळे त्यांच्या वेतनाची वसूली करताना राष्ट्रीय निवृत्ती वेतन योजनेच्या खात्यावर (NPS) जमा होणाऱ्या १० टक्के व १४ टक्के निवृत्ती वेतन अंशदानाच्या रकमेची वसूली करता येत नाही. राष्ट्रीय निवृत्ती वेतन योजनेचे सदस्य असलेल्या व रजा खाती रजा शिल्लक नसलेल्या अधिकारी/कर्मचारी यांचे वेतन प्रदान करताना त्यांची राष्ट्रीय निवृत्ती वेतन योजनेच्या खात्यावर (NPS) १० टक्के व १४ टक्के रक्कम त्याच्या वेतनातून कपात झाल्यानंतर व ती संबंधितांच्या निवृत्तीवेतन योजनेच्याखाती जमा केल्यानंतर ती रक्कम परत घेता येत नाही अगर तत्संबंधी वसूली करण्याची तरतूदही नसल्याने अशा प्रकारे निवृत्ती वेतन प्रणालीद्वारे उपरोक्त रक्कम संबंधितांच्या खाती जमा करणे ही एक वित्तीय अनियमितता ठरते.
अशीच परिस्थिती थोड्याफार फरकाने नियोजन विभागाच्या अधिनस्त कार्यालयातही असू शकते.
# Page 2
शासन परिपत्रक क्रमांक: निविआ -४०२२/प्र.क्र.२२९/का-१४२१
०३. सबब, नियोजन विभाग (खुद्द) मधील अधिकारी / कर्मचारी यांना सूचित करण्यात येते की, दिर्घकालीन रजेवर जाण्यापूर्वी रजा खाती पुरेशी रजा उपलब्ध आहे याची खात्री करुनच रजा मंजूर करुन घेणे आवश्यक आहे. पुरेशी रजा शिल्लक नसून रजेवर गेल्यास, वेतन प्रदान न झाल्यास तद्संबंधी सर्वस्वी जबाबदारी ही संबंधित अधिकारी / कर्मचारी यांची असेल. अशाच प्रकारे नियोजन विभागाच्या अधिनस्त क्षेत्रिय कार्यालय प्रमुखांनीही खात्री करून घेणे आवश्यक राहील.
०४. याशिवाय वारंवार गैरहजर राहणे / अनधिकृतपणे गैरहजर राहणे या प्रवृत्तीला आळा बसावा म्हणून शासन परिपत्रक, वित्त विभाग क्रमांक : अरजा-२०१६/प्र.क्र.८४/सेवा-६, दिनांक १०.१०.२०१७ मधील तरतुदींचे कटाक्षाने पालन करण्यात यावे, सदर परित्रकाची प्रत सोबत जोडली आहे.
तसेच, सदर शासन परिपत्रकातील परि.३ मध्ये विहित केलेल्या नमुन्यात नियोजन विभाग (खुद्द) व क्षेत्रिय कार्यालयातील ६ महिन्यांपेक्षा अधिक कालावधीसाठी अनुपस्थित असलेल्या कर्मचाऱ्यांचा (अध्ययन रजा, प्रसूती रजा, वित्त विभागाच्या दिनांक २१.०९.२०१६ च्या शासन निर्णयाप्रमाणे दिव्यांग मुल असलेल्या कर्मचाऱ्यांना लागू केलेली बालसंगोपन रजा, क्षयरोग, कर्करोग इ. कारणास्तव रजेवर असलेले कर्मचारी वगळून) प्रत्येक वर्षाच्या जानेवारी जुलै महिन्याच्या पहिल्या आठवड्यात आढावा घेऊन अहवाल शासनास सादर करावा.
नियोजन विभाग (खुद्द) व संबंधित क्षेत्रिय कार्यालयांनी दिनांक जून, २०२२ अखेरचा उपरोक्त अहवाल दिनांक ३०.०९.२०२२ पर्यंत सादर करावा. तसेच सदर सहामाही अहवाल नियमितपणे प्रत्येक वर्षाच्या दिनांक ३१ जानेवारी व ३१ जुलै रोजी नियोजन विभागामार्फत वित्त विभागास सादर करण्यात येणे शक्य व्हावे, यासाठी प्रत्येक वर्षाच्या दिनांक १५ जानेवारी व १५ जुलै रोजी दर सहा महिने नियमितपणे सादर करण्यात येईल याची दक्षता घ्यावी.
०५. सदर परिपत्रक विभागातील / क्षेत्रिय कार्यालयातील सर्व अधिकारी / कर्मचाऱ्यांच्या निदर्शनास आणावे.
# Page 3
# Page 4
# Page 5
# Page 6
# Page 7
# Page 8
# Page 9
# Page 10