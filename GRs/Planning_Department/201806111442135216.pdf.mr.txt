# Page 1
सचिव समितीच्या मान्यतेसाठी सादर करावयाच्या प्रस्तावांची वित्तीय मर्यादा वाढविण्याबाबत
महाराष्ट्र शासन
नियोजन विभाग
शासन परिपत्रक क्र. ससमा २०१०/प्र.क्र.४८ (भाग-१)/का-१४६१
मंत्रालय, मुंबई-४०००३२
दिनांक - ११ जून, २०१८
संदर्भ : १) नियोजन विभाग, शासन परिपत्रक क्र. वानियो-१०८९/(८)/योजना-१, दि. ६.२.१९८९ २) नियोजन विभाग, शासन परिपत्रक क्र. वानियो-१०८९/(८)/ योजना-१, दि. ८.१२.१९८९ ३) नियोजन विभाग, शासन परिपत्रक क्र. वानियो-१०८९/(८)/योजना-१, दि.१३.२.१९९० ४) नियोजन विभाग, शासन परिपत्रक क्र. वानियो-१०९५/अनौ.सं.७५/का-१४११, दि. २५.४.१९९५ ५) नियोजन विभाग, शासन परिपत्रक क्र. वानियो-१०९६/अनौ.सं.२८/का-१४११, दि. १६.७.१९९६ ६) नियोजन विभाग, शासन परिपत्रक क्र. ससमा २०१०/प्र.क्र. ४८/कार्यासन-१४६१, दि. ७.२.२०११ ७) नियोजन विभाग, शासन परिपत्रक क्र. ससमा २०१०/प्र.क्र. ४८/कार्यासन-१४६१, दि. ३०.१.२०१२ ८) नियोजन विभाग, शासन परिपत्रक क्र. ससमा २०१०/प्र.क्र. ४८/कार्यासन-१४६१, दि. ८.१.२०१४
प्रस्तावना:
नियोजन विभागाच्या संदर्भ क्र. १ येथील शासन परिपत्रकान्वये नवीन कार्यालयीन व निवासी इमारतींच्या बांधकामावर निर्बंध घालण्याबाबतचे आदेश निर्गमित करण्यात आले होते. तथापि, अतिनिकडीच्या व महत्वाच्या नवीन इमारतींच्या बांधकामाबाबत हे आदेश शिथील करण्यात येऊन संबंधित प्रशासकीय विभागाने मुख्य सचिवांच्या अध्यक्षतेखालील सचिव समितीपुढे तसा प्रस्ताव विचारार्थ ठेवावा व समितीने मान्य केल्यास अशी कामे अर्थसंकल्पित व इतर बाबी पूर्ण करुनच हाती घेण्यात यावी अशा सूचना देण्यात आल्या आहेत.
नियोजन विभागाच्या संदर्भ क्र. २ ते ६ येथील शासन परिपत्रकान्वये सचिव समितीचे गठन व त्याबाबतची कार्यपध्दती या संदर्भातील सूचना निर्गमित करण्यात आल्या आहेत. सचिव समितीच्या मान्यतेसाठी सादर करावयाच्या प्रस्तावांची वित्तीय मर्यादा वेळोवेळी वाढविण्यात आली आहे.
नियोजन विभागाच्या संदर्भ क्र. ७ येथील शासन परिपत्रकान्वये सचिव समितीच्या मान्यतेसाठी सादर करावयाच्या प्रस्तावांची वित्तीय मर्यादा रु. ५.०० कोटी एवढी निश्चित करण्यात आली आहे.
प्रशासकिय विभागांमार्फत सचिव समितीच्या निर्णयार्थ सादर करावयाच्या नवीन कार्यालयीन, निवासी व इतर इमारतींच्या प्रस्तावांच्या सध्याच्या रु.५.०० कोटीच्या वित्तीय मर्यादेमध्ये वाढ करण्याचा प्रस्ताव शासनाच्या विचाराधीन होता. या संदर्भात शासनाने खालीलप्रमाणे निर्णय घेतला आहे.
# Page 2
शासन परिपत्रक क्रमांकः ससमा २०१०/प्र.क्र.४८ (भाग-१)/का-१४६१
शासन परिपत्रक: १. सचिव समितीकडून नवीन निवासी, कार्यालयीन व इतर इमारत बांधकामांना प्रशासकीय मान्यता देण्याच्या वित्तीय मर्यादेत रु.५.०० कोटीवरुन रु.१५.०० कोटी एवढी वाढ करण्यात येत आहे.
२. सचिव समितीकडे फक्त रु. १५.०० कोटी वरील नवीन निवासी, कार्यालयीन व इतर ईमारतींचे प्रस्ताव यापुढे सादर होणार असल्याने संबंधित प्रशासकीय विभागांनी त्यांच्याकडे संबंधित आर्थिक वर्षात उपलब्ध होणारा नियतव्यय व स्विकारलेले दायित्व यावरुन आर्थिक संसाधनांचा विरळ प्रसार (Thin Spreading of Financial Resources) होत नसल्याचे व हाती घेतलेली बांधकामे उपलब्ध तरतूदीमधून प्रथम पूर्ण करण्याचे सुनिश्चित करावे. आर्थिक संसाधनांचा विरळ प्रसार (Thin Spreading of Financial Resources) होतो किंवा कसे हे निर्धारित करण्यासाठी प्रशासकीय विभागांनी नवीन निवासी, कार्यालयीन व इतर इमारतींच्या बांधकाम प्रस्तावांना ठराविक आर्थिक वर्षामध्ये प्रशासकीय मान्यता देताना खालील सूत्राच्या आधारे एकूण किंमतीची मर्यादा परिगणित करावी:
(अ) ज्या लेखाशिर्षाखाली प्रशासकीय मान्यता द्यावयाची आहे त्या लेखाशिर्षाखाली मागील तीन वर्षामध्ये केलेल्या आर्थिक तरतूदीची सरासरी.
(ब) प्रगतीपथावरील कामांची उर्वरित किंमत + प्रशासकीय मान्यता दिलेली कामे यांची बेरीज
(क) (अ) – (ब) = क
(ड) नवीन कामांना चालू आर्थिक वर्षात प्रशासकीय मान्यता देण्यासाठी एकूण किंमतीची मर्यादा = क × १.५
(इ) उपरोक्त ड च्या कमाल मर्यादेच्या अधीन राहून :
१) रु. १५.०० कोटी किंमतीच्या वरील प्रत्येक कामास मुख्य सचिवांच्या अध्यक्षतेखालील सचिव समितीची मान्यता घेणे आवश्यक राहील.
२) रु. १५.०० कोटी किंमतीच्या खालील प्रत्येक कामास मंजूरी देण्याचे अधिकार संबंधीत प्रशासकीय विभागास राहतील.
३. सचिव समितीमार्फत प्रशासकीय विभागाकडे आर्थिक वर्षात उपलब्ध होणारा नियतव्यय व स्विकारलेले दायित्व यावरुन आर्थिक संसाधनांचा विरळ प्रसार (Thin Spreading of Financial Resources) या संदर्भात आढावा घेतला जाईल. प्रशासकीय विभाग उपलब्ध नियतव्यय व स्विकारलेले दायित्व यावरुन आर्थिक संसाधनांचा विरळ प्रसार (Thin Spreading of Financial Resources) करीत असल्याचे निदर्शनास आल्यास वित्तीय शिस्त (Financial Discipline ) ठेवण्याकरिता सचिव समितीकडून उचित निर्बंध आणण्यात येतील.
४. सचिव समितीसमोर संबंधित प्रशासकीय विभागाकडून सादर होणाऱ्या एकूण प्रस्तावांची संख्या विचारात घेता निवासी, कार्यालयीन व इतर इमारत बांधकामाच्या रु. १५.०० कोटीपेक्षा जास्त किंमतीच्या प्रस्तावांच्या प्रशासकीय मान्यतेच्या कामांना अधिक गती देण्यासाठी सचिव समितीची शक्यतो प्रतिमाह एक बैठक सार्वजनिक बांधकाम विभागाने आयोजित करावी.
पृष्ठ ३ पैकी २
# Page 3
शासन परिपत्रक क्रमांकः ससमा २०१०/प्र.क्र.४८ (भाग-१)/का-१४६१
हे शासन परिपत्रक वित्त विभागाच्या सहमतीने व त्यांचा अनौपचारिक संदर्भ क्र.७८/२०१८/ व्यय-८, दि. २१.२.२०१८, अन्वये निर्गमित करण्यात येत आहे.