# Page 1
महात्मा गांधी राष्ट्रीय ग्रामीण रोजगार हमी योजनेच्या माध्यमातून “शोषखड्डे” चे काम करणेबाबत.
महाराष्ट्र शासन
नियोजन (रोहयो) विभाग,
शासन परिपत्रक क्र. मग्रारो-२०२१/प्र.क्र.४७/मग्रारो-१
मंत्रालय, मुंबई-४०० ०३२
दिनांक : २० एप्रिल, २०२१
वाचा :- १) शासन परिपत्रक क्र. मग्रारो-२०२०/प्र.क्र. १६५/ रोहयो-७, दि.२२ मार्च, २०२१ २) शासन निर्णय क्र.मग्रारो २०२१/प्र.क्र.२६/रोहयो-१०अ, दि.३० मार्च, २०२१
शासन परिपत्रक :
केंद्र शासनाने सन २०१९ पासून “जलशक्ती अभियान राबविण्यास सुरुवात केली
असून, दि. २२ मार्च, २०२१ रोजी जागतिक जलदिनाच्या निमित्ताने जलशक्ती अभियान
मोहिमेअंतर्गत जलसंधारण व भूजल पुनर्भरण यासंबंधीची सर्व कामे पावसाळ्यापुर्वी
करण्याबाबतच्या सूचना दिलेल्या आहेत. त्याअनुषंगाने राज्यात महात्मा गांधी राष्ट्रीय ग्रामीण
रोजगार हमी योजनेच्या माध्यमातून जलशक्ती अभियान राबविण्यासाठी संदर्भ क्र.१ येथील
दि.२२ मार्च, २०२१ च्या शासन परिपत्रकान्वये करावयाच्या कामासंबंधीच्या सूचना दिलेल्या
आहेत. सदर परिपत्रकात राज्यातील १००% गावात १००% घरांसाठी शोषखड्डे तयार
करण्याबाबत सूचित केलेले आहे. प्रत्येक गावांतून १००% घरांमध्ये शोषखड्डे करावयाचे
असल्याने अशा सर्व १००% कुटुंबांना जॉब कार्ड द्यावेत. तसेच, ज्या ठिकाणी / सार्वजनिक
ठिकाणी आवश्यक असेल त्याप्रमाणे सामुदायिक शोषखड्डेही तयार करण्यात यावेत. तयार
होणाऱ्या शोषखड्डयांची प्रचलित पद्धतीने नोंद घेण्यात यावी.
२. सर्वसाधारणपणे गावातील प्रत्येक घरामधून नियमित वापरलेले पाणी / सांडपाणी हे
उघड्यावरुन नालीमध्ये सोडले जाते. त्यामुळे गावात, रस्त्यावर ठिकठिकाणी पाणी साचून
राहते व त्यामुळे दुर्गंधी, डास निर्माण होतात. या दुषित पाण्यामुळे आरोग्य बिघडण्याची शक्यता
निर्माण होते. परंतु प्रत्येक गावातील प्रत्येक घराजवळ एक शोषखड्डा बांधून त्यात सांडपाणी,
घराच्या छपरावरील पावसाचे पाणी सोडल्यास त्याचे खालीलप्रमाणे फायदे होतात.
१) घराजवळील उघड्यावरील सांडपाणी संपल्याने डासांची उत्पत्ती व प्रादुर्भाव पूर्णपणे
बंद होऊन अनेक साथीच्या आजारांवर नियंत्रण आणता येईल.
२) भुगर्भामध्ये गारवा तयार होऊन नॅनो क्लाऊड प्रक्रिया झाल्याने पावसाच्या प्रमाणात
वाढ होईल.
३) जलसंधारण होण्यासाठी शोषखड्डे हे एक शाश्वत प्रभावी साधन निर्माण होईल.
# Page 2
शासन परिपत्रक क्रमांकः मग्रारो-२०२१/प्र.क्र.४७/मग्रारो-१
३. प्रत्येक गावातील प्रत्येक घराजवळ १००% शोषखड्डे तयार करण्यासाठी जागेच्या
उपलब्धतेनुसार शोषखड्डयांचे आकारमान बदलावे लागेल. तसेच शोषखड्डयाच्या बदललेल्या
आकारमानानुसार सिमेंटची टाकी / प्लास्टिकची टाकी किंवा टाकीशिवाय विट आणि दगड
टाकून शोषखड्डा तयार करण्यात यावा. तथापि, टाकीशिवाय शोषखड्डे करणे टाळावे. टाकीचा
पर्याय उपलब्ध नसेल तरच विट आणि दगडाचे शोषखड्डे करण्यात यावेत. जागेच्या
उपलब्धतेनुसार वैयक्तिक शोषखड्डे तसेच सामुहिक शोषखड्डे तयार करण्यासाठी शोषखड्डयांचे
आकारमान परिशिष्ट-१ मध्ये दिलेले आहेत. तसेच, त्यासाठीचे टाईप इस्टिमेट परिशिष्ट-२
मध्ये दिलेले आहेत. त्यानुसार शोषखड्डे तयार करण्यात यावेत.
शोषखड्डा कुठे करावा : १) वरच्या भागात माती, खालच्या भागात मुरुम असेल त्या ठिकाणी २) पूर्ण मुरुमाचा भाग असेल त्या ठिकाणी
शोषखड्डा कुठे करु नये : १) काळी चिकन माती असेल त्या ठिकाणी २) खडक असेल त्या ठिकाणी ३) विहिर व बोअरवेलच्या जवळ (किमान १० मीटर अंतर राखून करण्यास हरकत नाही.)
४. राज्यातील २२ जिल्ह्यांमधील एकूण १४३ गट (Blocks) हे १००% तीव्र पाणीटंचाई असलेले आहेत. परिशिष्ट-३ पहावे. या सर्व १४३ गटातील (Blocks मधील ) १००% गावातील १००% घराजवळ वैयक्तिक शोषखड्डे तसेच आवश्यक असेल तेथे सामुहिक शोषखड्डे सुद्धा तयार करण्यात यावेत. या १४३ पलीकडील गटांमध्ये अधिकाधिक गावांमध्ये १००% घराजवळ शोषखड्डे करण्यात यावे. या दोन्ही बाबींचा Google Form द्वारे पाठपुरावा करण्यात येईल.
५. राज्यातील काही गावांमध्ये १००% शोषखड्डे तयार करण्यात आलेले आहेत. त्यामुळे
त्यांना झालेल्या व यापुढेही निरंतर फायदा होत असलेल्या तीन गावांची माहिती
उदाहरणादाखल खाली देण्यात येत आहे. जेणेकरुन शोषखड्डे तयार करण्याची गरज
आवश्यक असल्याची समाजामध्ये जाणीव निर्माण होईल व यातून एक प्रकारची लोकचळवळ
उभी राहू शकेल.
पृष्ठ ६ पैकी २
# Page 3
शासन परिपत्रक क्रमांकः मग्रारो-२०२१/प्र.क्र.४७/मग्रारो-१
उदाहरण क्र.१ :
गाव – घुटी, तालुका - धारणी, जिल्हा - अमरावती
डॉ. मिताली सेठी, आयएएस-२०१७ एसडीएम आणि प्रकल्प अधिकारी, धारणी, अमरावती जिल्हा
ग्रामपंचायतीचे नाव :- घुटी, गावाची लोकसंख्या :- ९२३, गावात घरांची संख्या :- २३३, गावात शोषखड्डयांची संख्या :- १९०
प्रारंभिक निधी आणि काम पाणी फाऊंडेशनच्या समन्वयाने केले गेले. त्यांनी गावातील
सर्वांना शोषखड्डे साठी प्रेरित केले. लोकांनी केवळ वैयक्तिक शोषखड्डेच नाही तर ३
सामुदायिक शोषखड्डेही केले होते. हे काम २०१७-२०१८ मध्ये करण्यात आले होते. सुमारे
९०% शोषखड्डे आतापर्यंत कार्यरत आहेत. बाकीचे शोषखड्डेचे ड्रम साफ करणे आवश्यक
आहेत. परंतु तेसुद्धा तांत्रिकदृष्ट्या चांगले आहेत. त्याचे परिणाम गावात जवळजवळ तात्काळ
दिसले. एप्रिल महिन्यामध्ये शोषखड्डयाचे काम केल्यानंतर, उन्हाळा असून सुद्धा गावाच्या
सीमेवरील कोरडी पडलेली विहिर अर्ध्या पाण्याने भरली आणि कधीच पाणी नसलेल्या
हातपंपाला सहज पाणी आले. मागील ४ वर्षांत, लोकांनी रब्बी पिके घेण्यास सुरुवात केली
आहेत आणि काही लोकांनी उन्हाळी हंगामातील तिसरे पीक घेण्यास सुरुवात केली आहे.
लोकांशी झालेल्या संभाषणात सांगण्यात आले की वर्षभर शेती केल्यामुळे गावातील २० ते ३०
शेतकरी वार्षिक एक लाखाहून अधिक उत्पन्न काढत आहेत. या प्रक्रियेअंतर्गत गावात गोबर
गॅस प्रोजेक्ट्स, खादी, SHG यासारखी इतर कामे देखील करण्यात आली आहेत. गावात
खुला नाला नसल्याने येथे साचलेले पाण्याचे प्रमाण फारच कमी आहे. त्याने गाव जवळ जवळ
डास मुक्त आहे. गाव स्वच्छ व सुस्थितीत आहे.
उदाहरण क्र.२ :
शोषखड्डा एक मॅजिक पिट
श्री. सुभाष नानवटे पानी फाउंडेशन रिजनल समन्वयक
शोषखड्डा घरातून वापराचे सांडपाणी भूगर्भात मुरवण्याचा एक चांगला उपचार आहे.
घरामधून नियमित वापराचे सांडपाणी आपण असेच उघड्यावर सोडीत असतो. त्यामुळे गावात,
रस्त्यावर छोटी, मोठी गटार तयार होते. यामुळे दुर्गंधी व मच्छर निर्माण होतात. आजारपणाचे
पृष्ठ ६ पैकी ३
# Page 4
शासन परिपत्रक क्रमांकः मग्रारो-२०२१/प्र.क्र.४७/मग्रारो-१
प्रमाण वाढते. त्याचप्रमाणे दूषित पाण्याचे गटार पिण्याच्या पाण्याच्या विहिरी किंवा बोरवेल
जवळ असल्यास पिण्याचे पाणी दूषित होऊन आरोग्यास धोका निर्माण होतो. परिणामी
हॉस्पिटलमध्ये जाऊन आर्थिक झळ सोसावी लागते!!!
गावात प्रती कुटुंब एक शोषखड्डा करून सांडपाणी उघड्यावर न सोडता शोषखड्डयात
सोडल्यास वापराचे प्रति व्यक्ती ४० लिटर पाणी याप्रमाणे प्रत्येक कुटुंबात सरासरी ५ व्यक्तीने
वापरलेले एकूण २०० लिटर प्रति दिवस प्रती कुटुंब, वार्षिक किमान ७२,००० लिटर पाणी
म्हणजे १०,००० लिटर वाले ७ टँकर. गावात १०० कुटुंब असतील तर ७०० टँकर पाणी वार्षिक
आपण उघड्यावर सोडतो. तेच पाणी शोषखड्डयाच्या माध्यमातून भूगर्भात मुरल्यास काही
प्रमाणात भुगर्भाची पाणी पातळी वाढण्यास मदत होईल आणि सांडपाण्याचे गटार तयार न
झाल्यामुळे गावात दुर्गंधी व डासाचे प्रमाण कमी होऊन रोगराई कमी होण्यास मदत होईल.
वाशीम जिल्ह्यातील मंगरूळपीर तालुक्यातील लखमापूर गावामध्ये सत्यमेव जयते
वॉटर कप स्पर्धेच्या दरम्यान १००% कुटुंबांना शोषखड्डे जोडल्यामुळे बंद पडलेल्या बोरवेल
| आणि विहिरीला पाणी येण्यास सुरुवात झाली. वाशिम जिल्ह्यातील हे एक चांगले उदाहरण
आहे.
उदाहरण क्र.३ :
शोषखड्डयांद्वारे पाण्याचा १००% पुनर्वापर.. एक लोकचळवळ"
श्री. दत्तात्रय वारे, मुख्याध्यापक, आंतरराष्ट्रीय जिल्हा परिषद शाळा, वाबळेवाडी, तालुका शिरूर, जिल्हा पुणे.
आमचे घर ग्रामीण भागात आहे. निसर्गाने सर्व साधन संपत्ती आमच्या परीसरात भरभरून दिली आहे. शुद्ध हवा, भरपूर पाणी, झाडे, सुपिक माती इत्यादी च्या रुपाने निसर्गाचा आशीर्वाद मिळणे सोपे परंतू हा आशीर्वाद जतन करणे महाकठीण काम असते हे सध्या सर्वत्र पाहताना ठळकपणे दिसून येते.
आमच्या कुटुंबात एकूण सात लोक राहतात. रोज साधारण एक हजार लिटर पाणी लागते. पाण्याच्या उपलब्धतेसाठी घरासमोर एक बोअरवेल घेतला होता. परंतु त्यास पाणी लागले नाही. म्हणून घराच्या पाठीमागे दुसरा बोअरवेल घेतला त्याला पुरेसे पाणी मिळाले. रोज एक हजार लिटरची टाकी भरून घेतल्यानंतर ते पाणी पिण्यासाठी, स्वयंपाकासाठी, अंघोळीसाठी, कपड्यांसाठी व जनावरांसाठी वापरले जाते. वापरानंतर बरेचसे पाणी
पृष्ठ ६ पैकी ४
# Page 5
शासन परिपत्रक क्रमांकः मग्रारो-२०२१/प्र.क्र.४७/मग्रारो-१
सांडपाण्याच्या स्वरूपात सोडून द्यावे लागायचे. ही गोष्ट मनाला सतत खटकत होती.
सुरुवातीला स्वयंपाक गृह व स्नानगृह येथील पाणी पाईपलाईन द्वारे एकत्रित करून पहिल्या बोअरवेल जवळ वीस फुटांवर खड्डा घेऊन त्यामध्ये नांदेड पॅटर्नचा शोष खड्डा बनवला व त्यामध्ये सोडले. जनावरांच्या गोठ्यातील पाणी त्या शोषखड्डाच्या विरुद्ध बाजूला दुसरा साधा दगड विटांचा शोष खड्डा घेऊन त्यामध्ये सोडले. घरातील सर्व वापरलेले पाणी आता या दोन शोषखड्ड्यांमध्ये जाऊन जमिनीत मुरले जात होते.
काही दिवसांनंतर बंद असलेल्या बोअरवेल मध्ये पाणी आल्याचे आढळून आले.
जाणकार व्यक्तींना विचारल्यानंतर असे कळले की शोषखड्डयांमधून सांडपाणी जमिनीत सोडल्यानंतर भूस्तराचे तापमान कमी होण्यास मदत होते. यामुळे जमिनीमधील पोकळ्यांमध्ये पाण्याची वाफ असते त्या वाफेचे सुद्धा पाण्यात रूपांतर होते. म्हणजेच आपण शोषखड्डयांमध्ये सोडलेले पाणी जमिनीमध्ये मुरल्यावर आणखी पाणी तयार करत जाते. आम्ही घरावरील सौर उर्जेवर चालणारा पंप बोअरवेल मध्ये टाकून पाणी काढायला सुरुवात केली. वीस फुटावरून जमिनीत पाणी जिरत बोअरवेल मध्ये आल्याने ते नैसर्गिकरित्या शुद्ध व स्वच्छ झालेले होते. हे पाणी आम्हाला घराजवळील बागेसाठी, जनावरांसाठी व इतर उपयोगांसाठी पुरेसे होत होते.
शोषखड्डयामध्ये सोडलेल्या पाण्याने किमया केली होती. बंद असलेल्या बोअरवेलला त्यानी पाझर फोडला होता. आम्ही शोषखड्डयांमध्ये सोडत असलेल्या पाण्यापेक्षा जास्त पाणी आम्हाला मिळू लागले.
६. वैयक्तिक शोषखड्डे, सामुहिक शोषखड्डे तयार करण्यासाठी नवीन DSR किंवा मजूरी दर घोषीत होईल त्यानुसार व संदर्भ क्र. २ येथील दि. ३० मार्च, २०२१ मध्ये नमूद केल्यानुसार वेळोवेळी नवीन अंदाजपत्रके तयार करण्यात यावीत.
# Page 6
# Page 7
# Page 8
# Page 9
# Page 10
# Page 11
# Page 12
# Page 13
# Page 14
# Page 15
# Page 16
# Page 17
# Page 18
# Page 19
# Page 20
# Page 21
# Page 22
# Page 23
# Page 24
# Page 25
# Page 26
# Page 27
# Page 28
# Page 29
# Page 30
# Page 31
# Page 32
# Page 33
# Page 34