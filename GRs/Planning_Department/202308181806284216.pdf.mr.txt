# Page 1
जिल्हा वार्षिक योजना (सर्वसाधारण) मधील “उर्जा” या विकास क्षेत्राचा समावेश गाभा क्षेत्रात करण्याबाबत.
महाराष्ट्र शासन
नियोजन विभाग,
शासन निर्णय क्रमांक : डीएपी १०२३/प्र.क्र.२३३/का.१४८१
मादाम कामा रोड, हुतात्मा राजगुरु चौक,
मंत्रालय, मुंबई ४०० ०३२.
दिनांक- १८ ऑगस्ट, २०२३
वाचा नियोजन विभाग, शासन निर्णय क्रमांक-डिएपी-१०१५/प्र.क्र.४८/का.१४८१, दिनांक ३०/०३/२०१५
प्रस्तावना :
नियोजन विभागाच्या दिनांक ३०/०३/२०१५ च्या शासन निर्णयान्वये जिल्हा वार्षिक योजना (सर्वसाधारण) अंतर्गत विकास क्षेत्रांची गाभा व बिगर गाभा क्षेत्रामध्ये विभागणी करण्यात आलेली आहे.
जिल्हा वार्षिक योजनांतर्गत जिल्हयास मंजूर करण्यात आलेला निधी हा गाभा क्षेत्रासाठी २/३ तर बिगर गाभा क्षेत्रासाठी १/३ या प्रमाणात ठेवण्यात येतो. जिल्हा वार्षिक योजना (सर्वसाधारण) अंतर्गत विविध क्षेत्रांना अनुदान वितरीत करण्यात येते. सर्वसामान्य नागरीकांच्या उर्जा क्षेत्राशी निगडीत मुलभूत गरजा पूर्ण करण्यासाठी या क्षेत्राला भरीव निधीची आवश्यकता आहे. सद्यस्थितीत उर्जा विकास व अपारंपारीक उर्जा विकास हे बिगर गाभा क्षेत्रात येत असल्याने या क्षेत्राला उपलब्ध असणारा वाव व उपलब्ध होणारे अनुदान हे मर्यादित स्वरुपाचे आहे. तसेच या क्षेत्राला निधी उपलब्ध करुन देताना तांत्रिक अडचणींचा सामना करावा लागत आहे. उर्जा विभागाच्या मर्यादित निधी उपलब्धतेमुळे पायाभूत सुविधा उपलब्धतेसाठी व देखभाल दुरुस्तीसाठी अडचणी येत आहेत. वारंवार विज खंडीत झाल्याने कृषी उत्पादन व उत्पन्नाची मोठी हानी होऊन शेतकऱ्यांचे आर्थिक नुकसान होते. उर्जा क्षेत्राचा समावेश बिगर गाभा क्षेत्रामधून गाभा क्षेत्रामध्ये केल्यास उर्जा क्षेत्रास अधिकचा निधी उपलब्ध होऊ शकतो तसेच सदरच्या अधिक निधीचा विनियोग उर्जा विभागाच्या पायाभूत सुविधांचे बळकटीकरण करण्यासाठी करता येणे शक्य होईल. ही बाब विचारात घेता जिल्हा वार्षिक योजना (सर्वसाधारण) मधील उर्जा हे विकास क्षेत्र बिगर गाभा क्षेत्र ऐवजी गाभा क्षेत्र मध्ये समाविष्ट करण्याची बाब शासनाच्या विचाराधीन होती.
शासन निर्णय :
जिल्हा वार्षिक योजना (सर्वसाधारण) अंतर्गतच्या बिगर गाभा क्षेत्रामधील “उर्जा" या विकास क्षेत्राचा समावेश “बिगर गाभा क्षेत्र” ऐवजी “गाभा क्षेत्र” मध्ये करण्यास शासनाची मान्यता देण्यात येत आहे. त्यानुसार जिल्हा वार्षिक योजना (सर्वसाधारण) अंतर्गत विकास क्षेत्रांची सुधारीत विभागणी खालीलप्रमाणे राहील.
# Page 2
शासन निर्णय क्रमांकः डीएपी १०२३/प्र.क्र.२३३/का.१४८१
--------------------------------------------------------------
| गाभा क्षेत्र (Core Group) | बिगर गाभा क्षेत्र (Non-core Group) |
| कृषी व संलग्न सेवा | उद्योग व खाण |
| ग्राम विकास | परिवहन |
| सामाजिक व सामुहिक सेवा | सामान्य सेवा |
| पाटबंधारे व पूर नियंत्रण | सामान्य आर्थिक सेवा |
| उर्जा |  |
--------------------------------------------------------------
सदर शासन निर्णय उर्जा विभागाच्या सहमतीने निर्गमित करण्यात येत आहे.